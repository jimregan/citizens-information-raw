<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Athbhreithniú breithiúnach i gcúrsaí pleanála agus
  comhshaoil
</title>
    
    <meta name="description" content="Is féidir leis an Ard-Chúirt athbhreithniú breithiúnach a dhéanamh ar chinntí poiblí le dearbhú an bhfuil siad neamhdhleathach. Faigh amach faoi athbhreithniú breithiúnach sna réimsí comhshaoil agus pleanála.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Athbhreithniú breithiúnach i gcúrsaí pleanála agus
  comhshaoil</h1>
	
<ul class="anchorlinks"><li><a href="#lc66f4">Réamhrá</a></li><li><a href="#la5ca3">Nósanna imeachta in ábhair phleanála agus
chomhshaoil</a></li><li><a href="#leaf83">Conas iarratas a dhéanamh</a></li><li><a href="#l4ce82">Costais</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Is féidir leis an Ard-Chúirt athbhreithniú breithiúnach a dhéanamh ar
chinntí poiblí a dhéanann comhlachtaí riaracháin agus na
híoschúirteanna. In athbhreithniú breithiúnach, níl fiúntas an chinnidh
de chúram ar an gcúirt ach dleathacht an phróisis chinnidh, is é sin, conas
a rinneadh an cinneadh agus a chothroime atá sé.</p>

<p>Is iad bunphrionsabail déanamh cinntí poiblí:</p>
<ul><li>Ní mór go mbeidh an t-údarás ag déantóir an chinnidh chun an
    cinneadh a dhéanamh a dhéanann difear duit. Má tá an t-údarás ag
    déantóir an chinnidh chun an cinneadh a dhéanamh, ní mór nach
    sáraíonn sé teorainn a (h)údaráis.</li>
  <li>Tá tú i dteideal nósanna imeachta cothroma maidir leis an mbealach a
    bhaintear an cinneadh amach. Ciallaíonn seo nár cheart go mbeadh
    déantóir an chinnidh claonta agus nach mór don té a dhéanann an
    cinneadh éisteacht chothrom a thabhairt duit. Níor mhór go dtabharfar
    duit deis leordhóthanach chun do chás a chur i láthair. Ní mór go
    gcuirfear ar an eolas thú faoin ábhar agus ní mór go dtabharfar duit an
    deis chun do thuairim a thabhairt ar an ábhar atá á chur ar aghaidh ag
    an taobh eile.</li>
  <li>Ní mór go gcomhlíonfaidh déantóir an chinnidh gach ceanglas
    dlíthiúil a rialaíonn an cinneadh agus déanamh an chinnidh.</li>
</ul><p>Mura bhfuil an t-údarás ag an té a dhéanann an cinneadh nó mura dtugann
sé/sí nósanna imeachta cothroma duit nó mura gcomhlíonann sé/sí an dlí,
féadfaidh tú imeachtaí um athbhreithniú breithiúnach a ghlacadh chuig an
Ard-Chúirt chun cur in aghaidh an chinnidh. Ní mór go léiríonn tú go
bhfuil cás inargóinte agat, is é sin, go bhfuil bunús le do chás. Sa
bhreis air sin, ní mór duit léiriú go bhfuil ‘leas leordhóthanach’
agat sna himeachtaí, is é sin, go ndearna an cinneadh a bhfuil tú ag cur ina
aghaidh difear duit ar bhealach éigin. Ní cheanglaítear ar eagraíochtaí
neamhrialtasacha a raibh cosaint comhshaoil á cur chun cinn acu ar feadh 12
mhí i dtaca le hábhair phleanála leas leordhóthanach a léiriú.</p>

<p>Scrúdóidh an Ard-Chúirt an cinneadh agus conas a baineadh amach é agus
déanfaidh siad cinneadh ar cibé acu an cinneadh dlíthiúil nó
neamhbhunreachtúil é. Ansin is féidir leis an Ard-Chúirt an cinneadh a chur
ar neamhní nó a chealú – trí ordú ar a dtugtar certiorari a eisiúint.
Anuas air sin, féadfaidh an Ard-Chúirt déantóir cinnidh a ordú, ar a
bhfuil dualgas chun cinneadh a dhéanamh ach gur theip ar an gCúirt nó gur
dhiúltaigh an Chúirt amhlaidh a dhéanamh, chun an cinneadh féin a dhéanamh
– tugtar ordú mandamus air seo. Ina theannta sin, féadtar ordú toirmisc a
dheonú faoi na cúinsí cuí – i.e. ordú a leagan toirmeasc ar dhéantóir
cinneadh ó chinneadh a dhéanamh. I measc na n-orduithe atá ar fáil tá
dearbhuithe, urghairí de chineál eatramhach, idirbhreitheach nó buan, nó
dámhachtain damáistí.</p>

<h3>Athbhreithniú comhghnásach agus reachtúil</h3>

<p>Tá dhá phríomhchatagóir i gceist le hathbhreithniú breithiúnach:</p>
<ul><li><strong>Athbhreithniú breithiúnach de gháthchineál nó de chineál
    comhghnásach:</strong> Is ionann seo agus an saghas traidisiúnta
    d’athbhreithniú breithiúnach a forbraíodh thar thréimhse ama ag na
    breithiúna agus cásdlí. Is féidir teacht ar an nós imeachta a
    rialaíonn athbhreithniú breithiúnach comhghnásach in <a href="http://www.courts.ie/rules.nsf/8652fb610b0b37a980256db700399507/a53b0f76ffc6c5b780256d2b0046b3dc?OpenDocument">Ordú
    84 de Rialacha na nUaschúirteanna</a>. Tá fáil ar thuilleadh faisnéise
    ar an nós imeachta inár gcáipéis: <a href="../../government_in_ireland/national_government/standards_and_accountability/judicial_review_public_decisions.html">Athbhreithniú
    breithiúnach ar chinntí poiblí</a>.</li>
  <li><strong>Athbhreithniú breithiúnach reachtúil:</strong> Scéimeanna
    reachtúla sainiúla um athbhreithniú breithiúnach a bhaineann le
    limistéir shonracha de chinntí poiblí a roghnaigh an tOireachtas mar
    scéimeanna óna dteastaíonn scéimeanna sainiúla mar gheall ar na
    buarthaí beartais lena mbaineann. Cuimsíonn reachtaíocht a bhaineann
    leis an limistéar ar leith sin scéimeanna reachtúla agus an nós
    imeachta lena mbaineann. Baineann scéimeanna reachtúla leis na limistéir
    siúd, ar nós tearmainn, rialú truaillithe, pleanála agus seilbh a
    ghlacadh ar chuideachtaí.</li>
</ul><p>Cuireann roinnt scéimeanna um athbhreithniú breithiúnach reachtúil le
hOrdú 84 de Rialacha na nUaschúirteanna lena rialacha sonracha nós imeachta
féin. Baineann na scéimeanna reachtúla seo den fháil atá ar athbhreithniú
breithiúnach trí ghnéithe cosúil leo seo a leanas:</p>
<ul><li>Tá teorainneacha ama d’iarratas ar chead chun imeachtaí um
    athbhreithniú breithiúnach a ghlacadh níos giorra</li>
  <li>Ceanglais chun déantóir an chinnidh a chur ar an eolas faoin iarratas
    ar chead</li>
  <li>Tairseacha níos airde a chuir an Ard-Chúirt chun feidhme nuair a bhí
    breithniú á dhéanamh ar cibé acu cead a cheadú nó a mhalairt, mar
    shampla, bunúis shuntasacha seachas cás inargóinte.</li>
</ul></div>
<div class="topic base_rules">
<h2 class="topic base_rules_title" id="la5ca3">Nósanna imeachta in ábhair phleanála agus
chomhshaoil</h2>

<h3>Ceadúnú dramhaíola</h3>

<p>Tá cinntí na Gníomhaireachta um Chaomhnú Comhshaoil maidir le ceadúnú
dramhaíola faoin <a href="http://www.irishstatutebook.ie/1996/en/act/pub/0010/index.html">Acht um
Bainistiú Dramhaíola, 1996</a> agus <a href="http://www.irishstatutebook.ie/2004/en/si/0395.html">na Rialacháin um
Bainistiú Dramhaíola (Ceadúnú), 2004 (IR 395/2004)</a> faoi réir
athbhreithniú breithiúnach comhghnásach de réir fhorálacha Ordú 84 de
Rialacha na nUaschúirteanna.</p>

<h3>Toiliú faoin Acht um Pleanáil agus Forbairt</h3>

<p>Baineann nós imeachta sainiúil reachtúil le hiarratais ar athbhreithniú
breithiúnach ar chinntí a rinne na húdaráis phleanála nó an Bord
Pleanála. Leagtar amach in Ailt 50 agus 50A den <a href="http://www.irishstatutebook.ie/2000/en/act/pub/0030/index.html">Acht um
Pleanáil agus Forbairt, 2000</a> (arna leasú) an nós imeachta seo, atá
éagsúil uaidh sin a fhoráiltear in Ordú 84 de Rialacha na nUaschúirteanna.
Go háirithe, is ionann an teorainn ama chun athbhreithniú breithiúnach a
chur i bhfeidhm i dtaca le cinneadh faoin Acht um Pleanáil agus Forbairt agus
8 seachtaine ó dháta an chinnidh nó déanamh gnímh ag údarás pleanála
nó ag an mBord. Féadfaidh an Chúirt an t-am a shíneadh má tá siad sásta
go bhfuil údar maith agus leordhóthanach le hamhlaidh a dhéanamh, agus má
bhí na cúinsí as ar eascair an teip ar an iarratas ar chead a dhéanamh
laistigh de 8 seachtaine lasmuigh de smacht an iarratasóra ar an síneadh
sin.</p>

<h3>Iarratais ar Cheadúnas um Chosc agus Rialú Comhtháite ar Thruailliú</h3>

<p>Tá iarratais ar athbhreithniú maidir leis an nGníomhaireacht um Chaomhnú
Comhshaoil a bhaineann le hiarratais ar Cheadúnas um Chosc agus Rialú
Comhtháite ar Thruailliú (CRCT) faoi rialú reachta. Déantar foráil faoi
Alt 87(10) den <a href="http://www.irishstatutebook.ie/1992/en/act/pub/0007/index.html">Acht um
Chaomhnú an Chomhshaoil, 1992</a> (arna leasú) d’athbhreithniú
breithiúnach nó do thús a chur le himeachtaí dlíthiúla eile ag aon duine,
a lorgaíonn le bailíocht chinneadh na Gníomhaireachta a cheistiú chun
ceadúnas nó chun ceadúnas leasaithe a dheonú nó a dhiúltú, laistigh de
thréimhse 8 seachtaine. Féadfaidh an Ard-Chúirt an tréimhse seo a
shíneadh, ach iarraidh orthu, sa chás go measann siad go bhfuil údar
suntasach ann le hamhlaidh a dhéanamh. Níl aon cheanglas ar an duine a
chuireann tús leis na himeachtaí seo chun leas a léiriú nó chun tionchar
féideartha pearsanta nó chun leas suntasach a thabhairt le fios.</p>
</div>
<div class="topic base_rates">
<h2 class="topic base_rates_title" id="leaf83">Conas iarratas a dhéanamh</h2>

<p>Más mian leat tús a chur le imeachtaí um athbhreithniú breithiúnach,
b’fhéidir gur mian leat teagmháil a dhéanamh le <a href="../../justice/courtroom/solicitors.html">haturnae</a> a ordóidh <a href="../../justice/courtroom/barristers.html">abhcóide</a> na páipéir a
dhréachtú don chás. Ina theannta sin, is féidir leat ionadaíocht a
dhéanamh duit féin más mian leat do chostais dhlíthiúla a choimeád a
ísle is féidir. </p>
</div>
<div class="topic base_howtoapply">
<h2 class="topic base_howtoapply_title" id="l4ce82">Costais</h2>

<p>Níl aon ráta daingean táillí do chostais dlí in Éirinn, agus ar an
ábhar sin, ba cheart duit roinnt cuótaí a choimeád sula ndéanann tú
cinneadh ar ionadaíocht dhlíthiúil. Ní mór do d’aturnae na táillí a
chur in iúl duit a ghearrfar ort dá s(h)eirbhísí i scríbhinn. Murar
féidir suim chinnte a thabhairt duit, ní mór dó/di suim a mheas nó, ar a
laghad, cur síos a dhéanamh ar an mbonn ar a ríomhfar táillí nó
muirir.</p>

<p>Go ginearálta, i ndlíthíocht, is í an ghnáthriail maidir le costais go
‘leanann na costais an t-imeacht’, i.e. bíonn an páirtí rathúil i
dteideal a c(h)ostais a fháil. Dar ndóigh, má chailleann tú an mhaoin sin,
beidh tú faoi dhliteanas, go ginearálta, íoc as costais an pháirtí
rathúil.</p>

<p>Déantar foráil san Acht um Pleanáil agus Forbairt, arna leasú, ag Alt
50B, do rialacha speisialta d’fhonn an Treoir um Rannpháirtíocht Phoiblí
agus <a href="aarhus_convention.html">Coinbhinsiún Aarhus</a> a
chomhlíonadh. I gcásanna lena mbaineann Measúnú ar an Tionchar ar an
gComhshaol, Measúnú Straitéiseach ar an gComhshaol agus treoracha um Chosc
agus Rialú Comhtháite ar Thruailliú, is gnách nach mbeidh duine de mhuintir
an phobail a lorgaíonn athbhreithniú ar chinneadh poiblí faoi dhliteanas
íoc as a c(h)uid costas agus d'fhéadfadh sé bheith i dteideal a c(h)ostais a
fháil ón bpáirtí neamhrathúil má bhíonn an rath air/uirthi. Ina theannta
sin, féadtar a c(h)ostais a dhámhachtain ar iarratasóir i gcásanna lena
mbaineann tábhacht eisceachtúil agus sa chás go bhfuil sé ar mhaithe le
ceartas.</p>

<p>Tá roinnt eisceachtaí, áfach, i leith na rialach seo agus féadtar ordú
costas a dhámhachtain i leith páirtí i ndáil le himeachtaí faoi chúinsí
áirithe, lena n-áirítear:</p>
<ul><li>Sa chás go meastar go bhfuil cás cráiteach nó suaibhreosach</li>
  <li>An bealach faoinar thug páirtí na himeachtaí, nó</li>
  <li>Má dhéanann páirtí an chúirt a dhíspeagadh</li>
</ul><p>San <a href="http://www.irishstatutebook.ie/2011/en/act/pub/0020/index.html">Acht
Comhshaoil (Forálacha Ilghnéitheacha), 2011</a> rinneadh na rialacha seo a
shíneadh chun athbhreithnithe ar chinntí i gcásanna áirithe eile comhshaoil
a chuimsiú.</p>

<p>Cuirtear liosta de na saghsanna cásanna lena mbaineann na rialacha seo ar
fáil ag <a href="http://www.irishstatutebook.ie/2011/en/act/pub/0020/sec0004.html#sec4">Alt
4</a> den Acht Comhshaoil (Forálacha Ilghnéitheacha).</p>

<p>Déanann <a href="http://www.irishstatutebook.ie/2011/en/act/pub/0020/sec0007.html">Alt
7</a> den Acht Comhshaoil (Forálacha Ilghnéitheacha), 2011 foráil do nós
imeachta inar féidir le duine iarratas a dhéanamh ar chúirt, sula nglactar
imeachtaí, lena dheimhniú an gcáilítear an cás atá faoi chaibidil do na
rialacha nua ar chostais. Ciallaíonn seo gur féidir le hiarratasóir a
dheimhniú, ag luathchéim, céard is dócha a bheidh i gceist leis na rioscaí
airgeadais má leanann sé/sí ar aghaidh leis an gcás. Mura gcomhaontaíonn
an Chúirt go dtagann an cás faoi chuimsiú na rialacha nua ar chostais,
féadfaidh an t-iarratasóir athmhachnamh a dhéanamh ar na himeachtaí agus an
baol costais gaolmhar.</p>

<p>Chun costais a bhreislaghdú, is faoi dhuine ar bith a bhfuil cás á
ghlacadh acu i gceisteanna comhshaoil a fhiafraí de chleachtóirí dlí an
bhfuil siad toilteanach chun glacadh leis an gcás ar bhonn ‘dea-thoradh ar
bith, táille ar bith’. Faoina leithéid de chomhaontú, má éiríonn leat i
do chás, beidh tú i dteideal do chostais a aisghabháil ón taobh nár
éirigh leis, agus mura n-éiríonn le do chás, chomhaontaigh d’ionadaithe
dlí gan a dtáillí a lorg.</p>

<p>Féach courts.ie ar fhaisnéis maidir le <a href="http://www.courts.ie/courts.ie/library3.nsf/pagecurrent/86F3E130183672A080257FB2003DD36A?opendocument&amp;l=en">táillí
cúirte iníoctha</a>.</p>

<p>Ina theannta sin, ceanglaíonn <a href="http://www.irishstatutebook.ie/2011/en/act/pub/0020/sec0008.html">an
tAcht Comhshaoil (Forálacha Ilghnéitheacha), 2011 go dtugtar aird
bhreithiúnach ar Choinbhinsiún Aarhus</a>.</p>
</div>
</div>
</html>
