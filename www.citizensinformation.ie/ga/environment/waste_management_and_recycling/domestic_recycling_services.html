<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Seirbhísí athchúrsála baile
</title>
    
    <meta name="description" content="Cén áit le dramhaíl bhaile a athchúrsáil agus céard a tharlaíonn do na míreanna seo?">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Seirbhísí athchúrsála baile</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l4a866">Earraí gur féidir athchúrsáil a
dhéanamh orthu</a></li><li><a href="#l27d15">Rátaí</a></li><li><a href="#lcf3d1">Cá háit a ndéanfaidh mé
iarratas</a></li><li><a href="#l592a6">Cad a tharlaíonn don ábhar
athchúrsáilte?</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Tá réimse seirbhísí agus áiseanna ar fáil chun dramhaíl bhaile a
athchúrsáil. Laghdaíonn athchúrsáil méid na dramhaíola a théann go dtí
<a shape="rect" href="landfill_sites.html">láithreáin líonta talún</a>. Mar
bharr air sin, tairbhe sa mbreis a bhaineann le hathchúrsáil agus múirín a
dhéanamh ná go ngearrann sé siar ar tháillí bailiúcháin dramhaíola.</p>

<p>Is féidir go leor de na rudaí a úsáidtear sa bhaile a athchúrsáil. I
measc na dtairbhí a bhaineann le hathchúrsáil tá timpeallacht níos glaine,
diúscairt shábháilte d’ábhar guaiseach, eolas níos fearr ar phacáistiú
iomarcach agus cur chuige níos cúraimí sa chaoi a úsáidtear agus a
athúsáidtear ábhair. </p>

<p>Is minic go mbíonn siombailí athchúrsála idirnáisiúnta ag go leor
míreanna a chuidíonn le daoine a aithint conas rud a athúsáid agus conas ar
cheart fáil réidh leis go sábháilte - féach ‘Siombailí athchúrsála’
thíos. </p>

<h3>Conas is féidir athchúrsáil? </h3>

<p>Tá bealaí éagsúla ann chun dramhaíl a athchúrsáil. Is féidir í a
thabhairt chuig saoráid athchúrsála nó bailiúchán cosáin a úsáid (más
ann). Is féidir múirín a dhéanamh as ábhar orgánach - féach 'Múirín a
dhéanamh' thios.</p>

<p>Tá 3 shaghas buan-shaoráid athchúrsála ann: bancanna tabhartha, ionaid
fhóntas pobail agus ionaid athchúrsála. Cuireann formhór na n-údarás
áitiúil pointí bailiúcháin ar fáil go sealadach gach bliain chun crainn
Nollag agus a leithéid a bhailiú. Is féidir a fháil amach ó <a href="https://repak.ie/for-consumers/facilities-search/%20-%20facilities">Repak</a>
nó ón údarás áitiúil cad tá ar fáil i do cheantar.</p>

<p><strong>Bancanna nó ionaid tabhartha:</strong> is ionaid iad seo (gan
foireann) le haghaidh ábhair inathchúrsála cosúil le gloine, páipéar,
cannaí bia agus cannaí deoch. Glactar teicstílí ag roinnt díobh
freisin.</p>

<p><strong>Ionaid fhóntais phobail:</strong> tá na hionaid seo cosúil le
hionaid tabhartha, ach is féidir leo glacadh le tuilleadh sórt dramhaíola.
Is iondúil go mbíonn foireann iontu, go mbíonn geata ann agus go mbíonn
siad ar oscailt ag amanna áirithe. Go ginearálta, bailíonn siad páipéar,
cairtchlár, buidéil phlaisteacha agus ghloine, cannaí óil agus bia,
teicstílí agus bróga, trealamh leictreacha, tiúbanna fluaraiseacha, ola
dramhaíola, dramhaíl DFÉ agus dramhaíl treascartha. Bailíonn roinnt díobh
dramhaíl ghlas freisin, cosúil le crainn Nollag agus ciorruithe féir. </p>

<p>Is féidir le foireann sna hionaid seo comhairle agus faisnéis a thabhairt
faoi athchúrsáil agus is minic a mbíonn gléasanna mhúirín bhaile ar díol
acu.</p>

<p><strong>Ionaid athchúrsála:</strong> bíonn foireann iontu, bíonn geata
iontu agus bíonn siad ar oscailt ag amanna áirithe, ach ní ghlacann siad
leis an méid ábhar ar féidir a chur chuig ionaid fhóntais phobail. Go
ginearálta, ní ghlacann siad le dramhaíl théagartha. Ní ionaid
shaincheaptha iad agus is iondúil a shuitear iad in iostaí an údaráis
áitiúil. </p>

<p>Is féidir leis an bhfoireann comhairle agus faisnéis a thabhairt faoi
athchúrsáil agus is minic a mbíonn gléasanna mhúirín bhaile ar díol
acu.</p>

<p><strong>Bailiúchán cosáin:</strong> tugtar bailiúchán 'araid ghlas' ar
an tseirbhís seo go minic. Is féidir athchúrsáil a dhéanamh ar bhuidéil
phlaisteacha, ar bhuidéil ghloine, ar channaí dí, ar channaí bia, ar
nuachtáin, irisí, cairtchlár agus ar ábhar mhúirín. Tá bailiúchán
cosáin i mbeagnach gach ceantar le haghaidh ábhar orgánach, ar a dtugtar
bailiúchán 'araid donn' go minic.</p>

<p><strong>Múirín a dhéanamh: </strong>bristear síos ábhar cistine agus
gairdín, go horgánach, agus déantar ábhar créafóige de, gur féidir a
úsáid ansin chun ithir ghairdín a fheabhsú. Is féidir formhór de
dhramhaíl an ghairdín a úsáid - féách ár gcáipéis <a shape="rect" href="composting_domestic_waste.html">déanamh múirín</a>. Glacann roinnt
ionad fóntais phobail le hábhar orgánach agus is féidir é a chur san
'araid donn' freisin, más ann. Cuireann a lán údaráis áitiúla gléas
múirín baile ar fáil ar chostas laghdaithe. </p>
</div>
<div class="topic base_rules">
<h2 class="topic base_rules_title" id="l4a866">Earraí gur féidir athchúrsáil a
dhéanamh orthu</h2>

<p>Is féidir glacadh le réimse leathan earraí le haghaidh athchúrsála.
Seiceáil le d’ionad áitiúil nó le do sheirbhís bhailithe mar gheall go
bhféadfadh éagsúlacht shuntasach a bheith i gceist i dtaobh an mhéid a
bhailíonn siad.</p>

<p>Ba cheart go mbeadh gach ábhar glan, chun éilliú a sheachaint – nigh
buidéil, cannaí, potaí iógairt etc. sula ndéanann tú iad a athchúrsáil.
Is iad na hábhair is mó a athchúrsáiltear:</p>
<ul><li>Buidéil agus crúiscíní gloine - athchúrsáil claibíní/caidhpeanna
    go leithleach </li>
  <li>Páipéar (nuachtáin, irisí, eolaí teileafóin, paipéir oifige,
    dramhphost, irisí grinn agus cairtchlár lag) </li>
  <li>Páipéir lannaithe nó ciartha, ar nós cupáin pháipéir</li>
  <li>Cartáin deoch (bainne, sú srl.)</li>
  <li>Alúmanam (cannaí deoch, scragall)</li>
  <li>Plaisteach (buidéil agus cartáin) </li>
  <li>Cannaí bia (ó thorthaí, glasraí srl.)</li>
  <li>Caipíní buidéil - plaisteach, miotal agus alúmanam </li>
  <li>Earraí fite atá glan (éadaí, éadaí leapan, tuaillí, cótaí agus
    seaicéid) </li>
  <li>Earraí geala (meaisíní níocháin, soirn, triomadóirí, maisín
    níocháin soithigh) </li>
  <li>Batairí (glactar leo i siopaí freisin)</li>
</ul><h3>Earraí nach féidir athchúrsáil a dhéanamh orthu </h3>
<ul><li>Gloine chriostal, Pyrex, piobáin teilifíse, gloine ópal, (mar
    shampla., Buidéil alcóil ar a bhfuil alán cúil greamaithe don ghloine)
    agus gloine ghaoithe cairr </li>
  <li>Poirceallán, cré-earraí, leacáin chloch nó leacáin chriadóireachta
  </li>
  <li>Cairpéid, rugaí, cúisíní nó tochtanna </li>
</ul><h3>Dramhaíl chontúirteach</h3>

<p>Tá ábhair atá contúirteach don timpeallacht in a lán táirgí tí. Ina
measc seo bheadh ábhair leighis, aerasól, bleibíní agus solais
fhluairaiseachta, snasáin, ábhar greamaitheach, ábhar glanta tí, ábhar
glanta caidhséir, ábhair tuaslagadh, péint, fiailnimh agus leasú talún. Is
féidir roinnt de na hábhair seo a thabhairt chuig ionad fóntais phobail agus
déanfar athchúrsáil orthu nó beidh modh éigin acu chun fáil réidh leis
an ábhar. </p>

<p>Ba cheart drugaí cógaisíochta (pianmhúcháin mar shampla), brúscar
leighis (steallairí nó lámhainní máinliachta mar shampla) agus soithí do
dhrugaí cógaisíochta a thabhairt ar ais chuig an gcógaslann áitiúil, áit
gur féidir fáil réidh leo ar an mbealach cuí. Eagraíonn údaráis
áitiúla áirithe bailiúcháin faoi leith do dhramhaíl chontúirteach ionas
gur féidir leis an bpobal an t-ábhar seo a thabhairt chuig ionad amháin le
go ndéanfar athchúrsáil air. Beidh níos mó eolais ag d'údarás
áitiúil.</p>

<h3>Siombailí athchúrsála</h3>

<p>Is í an tsiombail athchúrsála is coitianta ar tháirgí agus ar
phacáistiú ná an lúb mobius. Ciallaíonn sé seo gur féidir an táirge a
athchúrsáil nó go bhfuil cuid dá ábhar inathchúrsáilte. </p>

<p>Siombail choitianta eile is ea an <a shape="rect" href="http://www.greendot.ie/">Ponc Glas</a> - siombail phan-Eorpach a
fheictear faoi cheadúnas ar phacáistiú tháirgí. Ciallaíonn sé go bhfuil
soláthraí an phacáistiú sin tiomanta do chosaint na timpeallachta trí
mhaoiniú a thabhairt d’aisghabháil agus d’athchúrsáil na dramhaíola
pacáistithe. </p>
</div>
<div class="topic base_rates">
<h2 class="topic base_rates_title" id="l27d15">Rátaí</h2>

<p>Go ginearálta, cuirtear seirbhísí athchúrsála ar fáil don phobal saor
in aisce. D’fhéadfadh ionaid chonláiste chathartha nó ionaid athchúrsála
táille a ghearradh, áfach, ar earraí áirithe nó ar chainníochtaí móra
– seiceáil le d’ionad áitiúil. D'fhéadfadh méid airgid a bheith le
n-íoc chun bailiúchán cosáin a fháil chomh maith leis an íocaíocht ar an
mbailiúchán boscaí brúscair - fiafraigh ded'oibritheoir dramhaíola. </p>

<p>Cuireann a lán údaráis áitiúla gléasanna mhúirín bhaile ar fáil ar
chostas íseal. </p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Chun teacht ar shonraí faoi bhailiúcháin cois bóthair i do cheantar,
seiceáil <a href="http://www.environ.ie/en/LocalGovernment/LocalGovernmentAdministration/LocalAuthorities/">láithreán
gréasáin d’údaráis áitiúil</a>.</p>

<p>Chun teacht ar shaoráid athchúrsála, féadfaidh tú <a href="https://repak.ie/for-consumers/facilities-search/%20-%20facilities">cuardach
Repak</a> a úsáid nó seiceáil le láithreán gréasáin d’údaráis
áitiúil.</p>

<p>Cuireann láithreáin ghréasáin, ar nós <a href="http://www.freetradeireland.ie/">Saorthrádáil Éireann (Free Trade
Ireland)</a> ar chumas daoine áiteanna nua a aimsiú d’earraí gan
iarraidh.</p>
</div>
<div class="topic base_howtoapply">
<h2 class="topic base_howtoapply_title" id="l592a6">Cad a tharlaíonn don ábhar
athchúrsáilte?</h2>

<h3>Batairí</h3>

<p>Tá batairí le haigéad luaidh (carranna, trucail, báid, tarracóirí agus
rl.) déanta as plaisteach agus tá aigéad sulfarach caol agus luaidh iontu.
Le linn na hathchúrsála brúitear an bataire leis an aigéad a thógáil as
agus é a dhéanamh neodrach agus déantar an plaisteach agus an luaidh dlúth
agus ina mbeartanna chun a bheith réidh don athchúrsáil. Is féidir na
batairí beaga (ceamara, áiseanna éisteachta, uaireadóirí, ríomhairí agus
áiritheoirí) a athchúrsáil ag baint úsáide as teas. Úsáidtear teas ar
na batairí athchumhachtaithe tí (gutháin phóca agus soghluaiste,
ríomhairí láimhe, uirlísí cumhachta agus trealaimh gan córda) chun an
caidmiam, an nicil agus an t-iarann a thógáil astu. Úsáidtear an caidiam a
bhíonn faighte sa bhealach seo chun batairí nua a dhéanamh agus téann an
nicil agus an t-iarann chun cruach domheirgthe a dhéanamh.</p>

<h3>Gloine</h3>

<p>Ba chóir gloine a roinnt de réir dath chun go mbeadh an ghloine slán chun
a bheith úsáidthe arís. Bristear an ghloine go mion agus déantar 'cullet'
aisti. I ndéanamh gloine nua is féidir suas le 40% cullet a úsáid sa
bhunábhar. Cuidíonn sé seo chun costas an bhunábhair a ísliú agus chun
ísliú a dhéanamh ar an méid fuinnimh a úsáidtear chun an ghloine a leá.
</p>

<h3>Feithicilí</h3>

<p>Tógtar feithicilí as a chéile agus úsáidtear aon ní fiúntach atá
iontu agus brúitear a bhfuil fágtha chun é a bruithniú.</p>

<h3>Earraí geala tí</h3>

<p>Tógtar óna chéile fearais tithe mar maisíní níocháin, soirn,
triomadóirí, meaisíní níocháin soithí agus tóstaeir. Scartar na
hábhair iarnúla ó na hábhair nach bhfuil iarnúil agus faightear réidh
lena bhfuil fágtha. Tá saineolaithe ann go bhfuil ar a gcumas athchúrsáil a
dhéanamh ar nithe níos casta ná seo mar ríomhairí agus teilifíseáin.
Tógann na saineolaithe seo na hábhair luachmhara óna chéile le díol ar
aghaidh nó chun athchúrsáil a dhéanamh orthu. Is féidir leo, uaireanta,
córas iomlán nua a dhéanamh as na píosaí. </p>

<h3>Alúmanam</h3>

<p>Tá an canna alúmanaim ar cheann de na hábhair dhramhaíola is luachmhara
atá ann. Is féidir athchúrsáil a dhéanamh ar an scragall alúmanaim
freisin - an scragall trom a úsáidtear le haghaidh béilí 'beir leat',
béilí réidh chun cócaireachta chomh maith leis an 'scragall stáin' a
úsáidtear chun cócaireacht. Bruithnítear na carnáin de channaí alúmanaim
agus déantar barraí díobh sula n-úsáidtear iad chun cannaí nua agus nithe
eile a dhéanamh. </p>

<h3>Ola</h3>

<p>Is féidir ola dramhaíola mianrúil (ola bhreosla agus ola bhealaithe) a
ath-úsáid agus a athdhíol mar ola bhealaithe de ghrád íseal nó mar
bhreosla do choire ola thionsclach chun teas nó leictreachas nó an dá rud a
ghiniúint. Níor choir go gcuirfí ola ghlasrach, mar ola chócaireachta,
isteach le ola mhianrach. Is féidir na holaí glasracha seo a ghlanadh agus a
athúsáid i mbia ainmhithe. </p>

<h3>Páipéar</h3>

<p>Toisc go bhfuil contúirt tine ann, ní mór maoirseacht a dhéanamh ar
ionaid athchúrsála páipéir. Is féidir athchúrsáil a dhéanamh ar
nuachtáin, irisí, páipéar oifige, dramhphost, cairtchlár éadrom, eolaithe
teileafóin, cartaí éagsúla, féilirí agus dialanna, malaí páipéir agus
rl. Seoltar an páipéar a bhíonn bailithe ar aghaidh chuig na muillte
paipéir le go ndéanfar páipéar nua as.</p>

<h3>Earraí plaisteacha</h3>

<p>Tá cód ag tionscail an phlaistigh chun gur féidir na cinéalacha
éagsúla plaisteacha a aithint óna chéile, rud a chabhraíonn leis an
athchúrsáil ar phlaisteach. Is as HDPE, LDPE, PVC nó PET atá formhór na
bplaisteach a bhíonn in úsáid timpeall an tí déanta. Is as PET (polaitéin
teireatlach) atá na buidéil phlaisteacha a úsáidtear chun deocha neamh
mheisciúla a choiméad. Gearrtar go mion an plaisteach seo agus úsáidtear an
t-ábhar athchúrsála poileistear a thagann uaidh istigh i málaí codalta, i
bpiliúir agus i seaicéid chuilteacha. Úsáidtear an plaisteach
athchúrsáilte in alán bealaí, mar sconsaí, mar throscáin ghairdín,
cosantóirí cairr, líneáil do bhoscaí brúscair agus piobaí PVC (clóiríd
pholaivinile) agus i ndéanamh ábhair urláir.</p>

<h3>Éarraí glasa</h3>

<p>Tugann an córas múirín baile deis duit formhór den dramhaíl chistine
agus ghairdín a athchúrsáil agus an toradh a chuir ar an ithir mar leasú.
Cuireann, nach mór, gach láthair seirbhísí deis chun múirín a dhéanamh
ar fáil saor in aisce. Cuireann roinnt údaráis áitiúla seirbhís ar fáil
chun athchúrsáil a dhéanamh ar chrainn Nollag. Déantar mionghearrtha ar na
crainn agus úsáidtear na scamh adhmaid i dtírdhreach agus i
ngarraíodóireacht. </p>

<h3>Earraí fite</h3>

<p>Cuirtear éadaí agus earraí fite eile, atá de chaighdeán sásúil, chuig
siopaí carthranachta le díol. Na héadaí agus na hearraí fite nach bhfuil
oiriúnach chun díolta, úsáidtear iad mar fheilt faoi bhrat urláir,
ceirteanna cuimilte nó mar snáth líonta do throscáin.</p>
</div>
</div>
</html>
