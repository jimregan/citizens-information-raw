<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Dramhaíl Tí a Mhúiríniú
</title>
    
    <meta name="description" content="Bealach atá in athchúrsáil agus muiríniú dramhaíl tí chun an méid dramhaíl tí a chuirtear chun líonadh talún a laghdú. Céard é múiríniú     agus céard atá le déanamh?">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Dramhaíl Tí a Mhúiríniú</h1>
	
<ul class="anchorlinks"><li><a href="#l0b3fe">Eolas</a></li><li><a href="#lab349">Sláinte agus sábháilteacht</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Is é muiríniú ábhar orgánach a bhriseadh anuas, ar nós dramhaíl
chistine nó ghairdín ag orgánaigh a itheann dramhaíl agus a iompaíonn ina
mais chréúil í. Is féidir an mhais chréúil (muirín) seo a úsáid,
ansin, mar fheabhsaitheoir ithreach.</p>

<p>Mar chuid de bheartas Rialtas na hÉireann ar bhainistiú dramhaíola,
leagadh spriocanna amach chun dramhaíl in-bhithmhillte a cuireadh chun <a href="landfill_sites.html">líonadh talún</a> a laghdú. Bunaíonn <a href="recycling_services.html">athchúrsáil</a> agus muiríniú dramhaíl
tí mar bhealach amháin chun an sprioc seo a bhaint amach.</p>

<p>Tá Rialacháin an Aontais Eorpaigh (Dramhaíl Bhia Tí agus
Bithdhramhaíl), 2013 (<a href="http://www.irishstatutebook.ie/2013/en/si/0071.html">I.R. Uimh. 71 de
2013</a>) in ainm is deighilt agus aisghabháil dramhaíl bhia tí a chur chun
cinn. Tabharfar na Rialacháin isteach ar bhonn céimnithe i gcaitheamh na
tréimhse a fhad leis an 1 Iúil 2016. Tabharfar na haraidí donna d’ábhar a
dhéanfar a mhuiríniú isteach i bhformhór na mbailte agus na gcathracha agus
ní bheidh ceantair díolmhaithe ach na ceantair sin ina bhfuil daonraí
an-bheaga nó ar oileáin bheaga nó i gceantair nach bhfuil sé indéanta go
teicniúil, go praiticiúil nó i dtaobh an chomhshaoil de chun an dramhaíl
sin a bhailiú ar leithleach.</p>

<p>Anuas air sin, is féidir ábhair orgánacha a thabhairt chuig ionaid
chonláiste chathartha go ndéanfar iad a mhuiríniú. Ba cheart duit
teagmháil a dhéanamh le d’<a href="http://www.environ.ie/en/LocalGovernment/LocalGovernmentAdministration/LocalAuthorities/">údarás
áitiúil</a> chun teacht ar na sonraí.</p>

<p>Anuas ar chur leis an bpróiseas athchúrsála, laghdaíonn muiríniú méid
do dhramhaíola seachtainiúla tí agus, ar an ábhar sin, laghdóidh sé do
mhuirir bhruscar tí.</p>

<h3>Múiríniú Baile</h3>

<p>Tá bealaí éagsúla ann le dramhaíl a mhúiríniú sa bhaile - carn
múirín a bheith agat ag bun an ghairdín, nó coimeádán múirín a
cheannach. Is fiú meabhrú gurb iad an t-earrach, an samhradh nó an fómhar
na séasúir is oiriúnaí chun tosú ar araid mhúirín a choimeád, nó
tagann moill ar an bpróiseas dianscaoilte le linn an gheimhridh, nuair nach
stopann sé ar fad. </p>

<p>Buntáiste amháin a bhaineann le coimeádán múirín ná go gcosnaíonn
sé cibé ábhar atá ann ar shíon agus ar aimsir. Is féidir coimeádán
múirín a cheannach ó ionaid gharraíodóireachta agus ó shiopaí
crua-earraí. Tá scéimeanna i bhfeidhm ag roinnt údarás áitiúil a
chuireann coimeádáin mhúirín ar fáil ar lascaine do theaghlaigh áitiúla.
</p>

<p>Sula gceannaíonn tú coimeádán, ba chóir duit do mhachnamh a dhéanamh
faoi mhéid an ghairdín agus líon na ndaoine sa teaghlach. Is fearr an
coimeádán a bheith beagáinín rómhór ná ceann atá róbheag agus a bheidh
ag cur thar maoil gan mórán moille. </p>

<p>Tá sé áisiúil coimeádán beag a bheith sa chistin, ina gcuirtear gach
dramhaíl orgánach atá le múiríniú ar ball, sa chaoi is nach mbeidh ort a
bheith isteach is amach i gcónaí ag triall ar an gcoimeádán mór sa
ghairdín. Beidh sluasaid nó píce ag teastáil chun an múirín a thiontú
agus a aistriú ó áit go háit. Is féidir gníomhachtóirí a chur san araid
mhúirín le dlús a chur sa phróiseas dianscaoilte, ach níl a leithéid
riachtanach le go mbeidh rath ar an obair. </p>

<p>Tá tuilleadh eolais ar fáil anseo faoi <a shape="rect" href="http://www.cre.ie/Home%20Composting/Home-composting5.html">na hábhair is
féidir a mhúiríniú</a>. Tá tuilleadh ábhair léitheoireachta faoi <a shape="rect" href="http://www.cre.ie/Home%20Composting/Home-composting6.html">ábhair
dhramhaíola nár chóir a mhúiríniú agus na cúiseanna atá leis sin
anseo</a>. </p>

<p>Ní chaithfidh tú coimeádán múirín a bheith agat chun tosú ar
dhramhaíl tí a athchúrsáil - d'fhéadfá carn múirín a bheith ag bun an
ghairdín agat. </p>
</div>
<div class="topic base_rules">
<h2 class="topic base_rules_title" id="lab349">Sláinte agus sábháilteacht</h2>

<p>Sula ndéanann tú cinneadh ar cén áit a gcuirfidh tú an coimeádán
múirín, seo roinnt treoracha sláinte agus sábháilteachta a chabhróidh
leat ábhair a mhúiríniú go héifeachtach:</p>
<ul><li>Fág an araid mhúirín ina shuí ar fhéar nó ar chré sa chaoi is go
    mbeidh péisteoga in ann dul isteach inti. Féachfaidh na péisteoga seo
    chuige go mbeidh sruth aeir ag teacht tríd an ábhar dramhaíola, rud a
    theastaíonn chun an próiseas múirínithe a thapú agus chun drochbholadh
    ar bith a sheachaint. De réir mar a dhianscaoiltear an t-ábhar, silfear
    leacht amach as an gcoimeádán. Níor chóir duit choíche an leacht seo a
    thriomú, ach ligean dó sileadh isteach san fhéar nó sa chré. Má tá
    bonn ar an araid, gach seans go bhfuil poill bheaga ann chun go rachadh
    péisteoga isteach tríothu. Le go mbeidh siad in ann a mbealach isteach a
    dhéanamh, ba chóir bonn na haraide a ardú ón talamh beagán (.i. 1-2
    cm) trí leaca a chur fúithi. Is é an fáth a ndéantar araidí den
    chineál seo a ardú ná chun nach ndúnfaí na poill ina mbonn, ar shlí
    nach mbeadh bealach isteach ag péisteoga ná sruth aeir. </li>
  <li>Fad ón teach: Cuir an araid áit éigin nach bhfuil rófhada ó dhoras
    na cistine. Ba chóir go mbeadh an araid in aice láimhe ach a bheith fada
    go leor ar shiúl is nach mbeadh aon bhaol truaillithe ann. </li>
  <li>Cuir an coimeádán in áit éigin a mbíonn aghaidh na gréine air:
    Bíonn dath dubh ar na coimeádáin ar shlí go súnn siad solas na gréine
    isteach gan an t-ábhar dramhaíola iontu a thriomú an iomarca. </li>
  <li>Bí cinnte agus an coimeádán a chosaint ar bháisteach throm: Seans go
    mbáfaí an coimeádán le linn thuile bháistí, rud a choscfadh an
    próiseas múirínithe ar fad. Nuair atá ionad roghnaithe agat i gcomhair
    an choimeádáin, déan an ithir thart air a shuaitheadh chun draenáil
    agus díghrádú na n-ábhar dramhaíola a éascú. </li>
</ul><p>Tá tuilleadh eolais mar gheall ar mhuiríniú baile le fáil ón Rannóg
Sheirbhísí Comhshaoil san <a shape="rect" href="http://www.environ.ie/ga/RialtasAitiuil/RiarachanRialtaisAitiuil/">údarás
áitiúil.</a> </p>

<p>Tá ábhair ar raon leathan de chúrsaí comhshaoil le fáil ar <a shape="rect" href="http://www.enfo.ie/">láithreán gréasáin ENFO. </a> </p>
</div>
</div>
</html>
