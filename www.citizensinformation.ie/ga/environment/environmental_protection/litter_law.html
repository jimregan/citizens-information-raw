<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Bruscar a chosc agus a rialú
</title>
    
    <meta name="description" content="Cad é truailliú ó bhruscar agus cad iad na pionóis?">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Bruscar a chosc agus a rialú</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l555d1">Rialacha</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Cuimsíonn an sainmhíniú dlíthiúil ar bhruscar píosaí beaga páipéir
nó bunanna toitíní agus aon rud (bíodh sé beag nó mór) atá, nó ar
dócha go n-éireoidh sé mímhaiseach. Forálann <a href="http://www.irishstatutebook.ie/1997/en/act/pub/0012/index.html">an tAcht
um Thruailliú ó Bhruscar, 1997</a> do phionóis a ghearradh ar dhaoine a
chaitheann bruscar.</p>

<p>Tá údaráis áitiúla freagrach as áiteanna poiblí a choimeád saor ó
bhruscar, sa mhéid is féidir is indéanta, atá faoina smacht, bóithre
poiblí san áireamh. Áirítear leis seo cláir ghlanta a shocrú, mar aon le
araidí bruscair a sholáthar agus a fholmhú. Féadfaidh siad gníomhaíocht
forfheidhmithe a ghlacadh i leith daoine a sháraíonn nó a thugann neamhaird
ar an dlí. Chomh maith leis sin, tá an chumhacht ag <a href="http://www.garda.ie/">na Gardaí</a> chun fíneálacha ar an láthair a
eisiúint mar gheall ar chionta bruscair.</p>

<p>Ní mór do gach údarás áitiúil plean bainistíochta bruscair a ullmhú
dá gceantar, ina leagtar amach a gcuspóirí chun bruscar a chosc agus a
rialú, mar aon le bearta chun feasacht ar bhruscar a spreagadh. Ní mór don
phlean bearta agus socruithe a leagan amach ina mbeartaíonn an t-údarás
áitiúil na cuspóirí seo a bhaint amach. Lena bplean bainistíochta bruscair
a ullmhú, ní mór don údarás dul i gcomhairle leis an bpobal áitiúil agus
le leas deonach.</p>

<p>Bailíonn an <a href="http://www.environ.ie/en/Environment/Waste/LitterPollution/NationalLitterMonitoringSystem/">Córas
Náisiúnta Monatóireachta Bruscair</a> suirbhéanna ar thruailliú bruscair
faoina dtugann údaráis áitiúla agus déanann siad na hathruithe a thomhais
le himeacht ama. Gné thábhachtach de chomórtas <a href="the_tidy_towns_competition.html">na mBailte Slachtmhara</a> is ea
rialú bruscair. Tá <a href="http://www.environ.ie/en/Environment/Waste/LitterPollution/LocalAuthorityGrantScheme/">deontais
ón údarás áitiúil ar fáil</a> do thionscadail feasachta frithbhruscair
agus frithghraifítí.</p>

<p>Léigh <a href="http://www.environ.ie/en/Environment/Waste/LitterPollution/">níos mór
ar thruailliú bruscair agus ar bhruscar a chosc</a>.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Fíneálacha ar bhruscar a chaitheamh</h3>

<p>Is cion é bruscar a fhágáil nó a chaitheamh in áit phoiblí ar féidir
leis bheith faoi réir fíneála ar an láthair €150, nó fíneáil uasta
€3,000 má chiontaítear thú sa <a href="../../justice/courts_system/circuit_court.html">Chúirt Dúiche</a>.
Sa chás go leanann cionta ar siúl i ndiaidh ciontú, tá an duine atá i
gceist ciontach i gcion breise agus beidh sé/sí faoi dhliteanas íoc as
fíneáil nach mó ná €600 gach lá a leanann an sárú ar aghaidh. Thug <a href="http://www.irishstatutebook.ie/2003/en/act/pub/0027/index.html">an tAcht
um Chosaint Comhshaoil, 2003</a> isteach ciontú ar díotáil agus gearrtar
fíneáil uasta nach mó ná €130,000 agus fíneáil nach mó ná €10,000
in aghaidh an lae i dtaca le cionta leanúnacha.</p>

<p>Féadfaidh maor bruscair a cheapann an t-údarás áitiúil nó Garda
fíneálacha ar an láthair a eisiúint. Má chiontaítear thú i leith cion
bruscair, féadfaidh an chúirt a cheangal ort, chomh maith, íoc as costais
agus speansais an údaráis áitiúil a bhí ar an gcion a fhiosrú agus aon
chostais a tabhaíodh leis an ionchúiseamh a dhéanamh.</p>

<h3>Bruscar agus áiteanna poiblí</h3>

<p>Má tá úinéireacht agat nó freagracht ort as áit ar a bhfuil rochtain
ag an bpobal, mar shampla, campas scoile, páirc phoiblí, stáisiún traenach
nó bus nó an ceantar mórthimpeall ar ionad siopadóireachta, tá dualgas ort
le dlí chun an áit a choimeád saor ó bhruscar, gan aird ar conas a fágadh
an bruscar ansin.</p>

<h3>Bruscar agus réadmhaoin phríobháideach</h3>

<p>Más úinéir nó áititheoir réadmhaoine thú, ní mór aon limistéar
faoin spéir ar do réadmhaoin atá infheicthe ó áit phoiblí a choimeád
soar ó bhruscar. Má theipeann ort seo a dhéanamh, d’fhéadfaí fíneáil a
ghearradh ort nó d’fhéadfadh d’údarás áitiúil thú a chiontú.</p>

<h3>Baill Dhubha Bhruscair</h3>

<p>Sa chás go bhfuil bruscar carntha ar réadmhaoin ar chúis ar bith agus má
tá sé le feiceáil ó áit phoiblí, féadfaidh an t-údarás áitiúil
fógra a eisiúint don úinéir nó don áititheoir a cheanglaíonn orthu an
bruscar a bhaint go mear. Féadfaidh an fógra sin bearta réamhrabhaidh a
leagan síos, chomh maith, is féidir a dhéanamh chun atarlú a chosc. Mura
gcomhlíonann an t-úinéir nó an t-áititheoir an fógra go hiomlán,
féadfaidh an t-údarás áitiúil, iad féin, pé rud is gá a dhéanamh agus
a cheangal ar an úinéir nó an t-áititheoir chun íoc as na costais go léir
a bhíonn i gceist.</p>

<h3>Rialú bruscair ag imeachtaí móra</h3>

<p>Ceanglaítear ar thionscnóirí nó eagraithe imeachtaí móra, ar nós
cluichí peile, féilte ceoil etc,. a chinntiú go bhfuil bearta bruscair i
bhfeidhm ag an ionad agus sa cheantar máguaird roimh an imeacht, i rith an
imeachta agus i ndiaidh an imeachta. Féadfaidh an t-údarás áitiúil
tabhairt faoin tasc seo ach ní mór don tionscnóir nó don eagraí íoc as na
costais a bhíonn i gceist.</p>

<h3>Asraonta bia soghluaiste</h3>

<p>Ní mór d’oibreoirí asraonta soghluaiste bia a dhíolann mearbhia nó
deochanna, nó asraonta eile, ar nós iad siad a dhíolann toradh feirme,
boscaí oiriúnacha bruscair i gcóngaracht a n-asraonta. Ní mór dóibh aon
bhruscar a ghlanadh a chruthaíonn oibriú an asraoin laistigh de ga 100
méadar.</p>

<h3>Dumpáil neamhdhleathach</h3>

<p>Má tá tú eolach ar dhumpáil neamhdhleathach, féadfaidh tú í a chur in
iúl don údarás áitiúil, ionas gur féidir leo í a fhiosrú agus aon
ghníomh forfheidhmithe a theastaíonn a dhéanamh. Mar mhalairt air sin,
féadfaidh tú í a chur in iúl don Líne Ghutháin 24 Uair maidir le Gearáin
Náisiúnta Chomhshaoil – féach ‘Cá ndéanfaidh mé iarratas’ thíos.
Cuirfear sonraí faoin ngearán ar aghaidh chuig an údarás áitiúil, an
Garda Síochána nó an Ghníomhaireacht um Chaomhnú Comhshaoil, faoi mar is
cuí.</p>

<p>Léigh <a href="http://www.epa.ie/enforcement/report/#.VIhHB4lybhl">níos
mó faoi ghearán comhshaoil a dhéanamh</a></p>

<p>Más féidir le húdarás áitiúil a dheimhniú cé leis ábhar a rinneadh
a dhumpáil go neamhdhleathach, tá cás le freagairt ag an úinéir, fiú
murar rugadh orthu agus dumpáil á déanamh acu. Sa mhullach air sin,
féadfaidh údaráis áitiúla a cheangal ar shealbhóir tí nó ar oibreoir
gnó a thabhairt le fios conas atá agus cá bhfuil a ndramhaíl á diúscairt
acu. Féadfaidh seo a bheith ábhartha mura n-úsáideann an duine seirbhís
bhailithe bruscair nó mura dtugann siad a ndramhaíl chuig saoráid údaraithe
diúscartha.</p>

<h3>Salú ag madraí</h3>

<p>Ní mór d’úinéirí madra dramhaíl a bpeata a bhaint ó áiteanna
poiblí agus í a dhiúscairt ar an mbealach ceart. Baineann an dualgas seo
leis na háiteanna a leanas:</p>
<ul><li>Bóithre agus cosáin phoiblí</li>
  <li>Limistéir thart ar ionaid siopadóireachta</li>
  <li>Faichí scoile/spóirt</li>
  <li>Tránna</li>
  <li>An garlimistéar mórthimpeall ar theach duine eile.</li>
</ul><p>Léigh níos mó faoi fhreagrachtaí úinéirí madra inár gcáipéis ar <a href="../animal_welfare_and_control/control_of_dogs.html">rialú
madraí</a>.</p>

<h3>Póstaeir agus comharthaí</h3>

<p>Tá sé in aghaidh an dlí póstaeir nó comharthaí a chur in airde ar
chuaillí nó ar struchtúir eile in áiteanna poiblí, mura bhfuil cead
scríofa faighte agat ó úinéir an chuaille nó an struchtúir eile sula
gcuireann tú in airde iad. Ní mór d’aon airteagal nó fógra ainm agus
seoladh an duine a shonrú:</p>
<ul><li>A bhfuil an cruinniú nó an t-imeacht atá á fhógairt á chur chun
    cinn nó á eagrú acu, nó</li>
  <li>In aon chás eile, a bhfuil an t-airteagal nó an fógra á thaispeáint
    thar a gceann</li>
</ul><p>I ndiaidh toghcháin, ní mór páirtí nó iarrthóir póstaeir a bhaint
laistigh de 7 lá. Mura mbaintear iad laistigh den tréimhse seo, bainfidh an
t-údarás áitiúil iad agus eiseoidh siad fíneáil ar an láthair €150
maidir le gach cion. Má eisíodh fíneáil do pháirtí nó d’iarrthóir
agus má dhiúltaíonn said íoc, féadtar iad a ionchúiseamh. Is é an
pionós uasta ar chiontú achomair mar gheall ar neamhíocaíocht na fíneála
€3,000.</p>

<p>Léigh <a href="http://www.environ.ie/en/Environment/Waste/LitterPollution/ElectionPosters/">níos
mó faoi na rialacha maidir le póstaeir thoghcháin</a>.</p>

<h3>Bileoigíní fógraíochta</h3>

<p>Má bheartaíonn tú chun bileoga fógraíochta a scaipeadh sa tsráid, ba
cheart duit a sheiceáil ar dtús leis an údarás áitiúil féachaint an
bhfuil aon srianta áitiúla ar bhruscar. Tá sé in aghaidh an dlí bileoga
fógraíochta a chur ar ghaothscáthanna gluaisteáin.</p>

<h3>Do bhruscar a fhágáil amach lena bhailiú</h3>

<p>Ba cheart bruscar a chur in araid rothaí nó in araid eile storrúil
bhruscair lena bhailiú, nó i málaí láidre plaisteacha, ina ionad sin.
Níor cheart é a fhágáil amuigh ró-fhada sula mbíonn an bailiú le
déanamh, mar gheall go bhféadfadh sé éin nó ainmnithe a mhealladh agus
chruthódh seo bruscar.</p>

<p>Is cion é do bhruscar teaghlaigh a dhiúscairt in araidí bruscair
shráide. Má dhéanann tú seo, déanfaidh an t-údarás áitiúil thú a
ionchúiseamh.</p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Chun teacht ar fhaisnéis faoi bheartais bhruscair i do cheantar, nó chun
iarratas a dhéanamh ar chúnamh deontais do thionscadal um fheasacht
frithbhruscair, <a href="http://www.environ.ie/en/LocalGovernment/LocalGovernmentAdministration/LocalAuthorities/">déan
teagmháil le d’údarás áitiúil</a>.</p>

<p>Chun dumpáil neamhdhleathach a chur in iúl, déan teagmháil leis an
údarás áitiúil, nó glaoigh ar an <a href="http://www.epa.ie/enforcement/report/nationalenvironmentalcomplaintsline/#.VJmbobpAGs">Líne
Ghutháin Náisiúnta 24 Uair Chomhshaoil</a> ar 1850 365 121.<br></p>
</div>
</div>
</html>
