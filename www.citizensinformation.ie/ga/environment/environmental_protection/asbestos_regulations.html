<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Déileáil le haispeist
</title>
    
    <meta name="description" content="Féadfaidh aispeist deannach baolach a scaoileadh má shuaitear í. Níor cheart ach le speisialtóirí déileáil léi, agus trealamh cosanta agus cosaint dhian á n-úsáid.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Déileáil le haispeist</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l181e1">Má tá aispeist ann</a></li><li><a href="#l624a8">Cosaint oibrithe</a></li><li><a href="#l0bba3">Sáruithe ar an dlí</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Mianra í an aispeist a dtagtar uirthi go nádúrtha. Tá snáithíní fada
caola inti ar féidir leo a bheith baolach má ion-análaítear iad mar
dheannach. Cuireann siad le riosca méadaithe i leith ailse scamhóg,
aispeastóise (coilm ar fhíochán na scamhóige) agus méisitéilióma (ailse
líneáil an chliabhraigh agus líneáil chuas an bhoilg).</p>

<p>A fhad le 1999, úsáideadh aispeist go coitianta in ábhair thógála, go
príomha le haghaidh insliú agus dódhíonta, agus i roinnt earraí
tomhaltóirí. Tá sé in aghaidh an dlí, anois, áfach, faoi <a href="http://www.irishstatutebook.ie/2003/en/si/0220.html">Rialachán na
gComhphobal Eorpach (Substaintí agus Ullmhóidí Contúirteacha) (Margú agus
Úsáid), 2003</a>, aispeist nó táirgí ina bhfuil aispeist a thabhairt
isteach sa mhargadh. Mar sin, má tá díon á bhaint agat, mar shampla, ina
bhfuil aispeist, ní mór an t-ábhar a chur chun diúscartha agus ní féidir
é a athúsáid nó a oiriúnú lena athúsáid.</p>
</div>
<div class="topic base_rules">
<h2 class="topic base_rules_title" id="l181e1">Má tá aispeist ann</h2>

<p>Má cheapann tú go bhféadfadh go bhfuil aispeist in ábhar, nó má tá
socruithe á ndéanamh agat go dtabharfar faoi obair thógála ar do theach, ba
cheart duit comhairle shaineolaí a fháil ó chuideachta speisialtóra
monatóireachta/suirbhéireachta aispeiste, lena shainaithint an bhfuil nó
nach bhfuil aispeist ann agus chun dul i ngleic leis an mbaol féideartha go
scaoilfear snáithíní leis an aer. Níor cheart duit ábhair ina bhfuil
aispeist (ACManna) a láimhseáil, a shuaitheadh nó a bhaint, tú féin.</p>

<p>Ní gá ábhar ina bhfuil aispeist a bhaint agus a dhiúscairt mar
dhramhaíl i gcónaí. Uaireanta, féadfaidh sé a bheith níos sábháilte é
a choimeád seachas an ACM a shuaitheadh trína bhaint. Ba cheart an cinneadh
seo a bhunú ar mheasúnacht mheasúnú riosca, faoina dtugann
speisialtóir.</p>

<p>Má tá ACM le deisiú agus le coimeád, ní mór seo a dhéanamh go
sábháilte. Ba cheart aon ábhar atá fanta a lipéadú go soiléir i leith
aispeiste agus ba cheart an áit a bhfuil sé suite a mharcáil go soiléir ar
phleananna an fhoirgnimh go mbeidh a fhios agat amach anseo cá bhfuil siad.</p>

<p>Nós imeachta casta is ea ábhar ina bhfuil aispeist a bhaint, agus ní mór
nach dtabharfaidh duine ar bith seachas conraitheoir speisialtóra faoi. Tá
dramhaíl aispeiste guaiseach agus má bhaintear í ar an mbealach mícheart,
méadaítear an baol go n-ion-análófar snáithíní. Tá rialacha
mionsonraithe faoi conas ar cheart an dramhaíl a cheangal, a lipéadú agus a
dhiúscairt.</p>

<p>Is féidir leat <a href="http://www.epa.ie/waste/hazardous/asbestos/#.VMJ58olybhm">níos mó a
léamh</a> ar láithreán gréasáin na Gníomhaireachta um Chaomhnú
Comhshaoil (an GCC) agus sna <a href="http://www.hsa.ie/eng/Publications_and_Forms/Publications/Chemical_and_Hazardous_Substances/asbestos_guidelines.pdf">treoirlínte
(pdf)</a> seo.</p>
</div>
<div class="topic base_rates">
<h2 class="topic base_rates_title" id="l624a8">Cosaint oibrithe</h2>

<p>Rinneadh sraith <a href="http://www.hsa.ie/eng/Your_Industry/Chemicals/Legislation_Enforcement/Asbestos/Legislation/">Rialachán</a>
lena chinntiú go gcosnaítear oibrithe ón mbaol a bhaineann le nochtadh
d’aispeist ag an obair. Baineann siad le gach áit oibre agus gach earnáil
oibre ina bhféadfadh ábhair ina bhfuil aispeist (ACManna) a bheith i
láthair, agus le gach duine a d’fhéadfadh bheith i mbaol nochta nuair a
bhíonn siad ag an obair.</p>

<p>Comhlíonann <a href="http://www.hsa.ie/eng/">an tÚdarás Sláinte agus
Sábháilteacht (ÚSS)</a> mór-ról leis na rialacháin seo a fhorfheidhmiú.
Cé go ndéileálann an ÚSS go sonrach le cosaint oibrithe agus na hearnála
tionsclaíche, má tá obair á déanamh duit i do theach, is féidir caitheamh
leis mar áit oibre chun na críche sin, agus ní mór go dtugtar an leibhéal
riachtanach cosanta do na daoine atá ag oibriú ag an láithreán go
ndéanfaidh siad a gcuid oibre go sábháilte, gan aon bhaol dá sláinte nó
dá sábháilteacht.</p>

<p>Is é luach na teorann nochta atá sainithe sa dlí ná 0.1 snáithín /cm3
i gcás gach saghas aispeiste. Seo an tiúchan uasta de shnáithíní aispeiste
a cheadaítear san aer san ionad oibre a bhféadfadh oibrithe a bheith nochta
dóibh. Má d’fhéadfadh gníomhaíocht oibre a bhaineann le haispeist a
bheartaítear tabhairt fúithi oibrithe a nochtadh do thiúchan níos airde de
shnáithíní san aer, ní mór don fhostóir fógra scríofa a thabhairt don
ÚSS 14 lá sula gcuirtear tús leis an obair.</p>

<p>Ní mór go ngníomhóidh fostóir atá freagrach as daoine a oibríonn i
dtimpeallacht ina bhfuil ACManna féideartha chun sláinte a bhfostaithe a
chosaint. I measc na mbeart atá le déanamh, tá:</p>
<ul><li>Aon ACManna a shainaithint sula gcuirtear tús le hobair agus an obair a
    phleanáil chun iad a shuaitheadh a laghad is féidir</li>
  <li>Measúnú scríofa riosca agus plean scríofa oibre nó ráiteas modha a
    réiteach</li>
  <li>Fostaithe a chur ar an eolas ar thorthaí aon tomhais ar dheannach
    aispeiste san aer ina limistéar oibre</li>
  <li>Nochtadh fostaithe d’aispeist a chosc nó gach gníomh is féidir a
    dhéanamh chun an méid aispeiste san aer a choimeád a ísle is
  féidir</li>
  <li>Conraitheoirí speisialtóra a úsáid d’aon obair ina bhfuil baol
    suntasach nochta – ní mór do na speisialtóirí sin rialuithe
    oiriúnacha a úsáid, ar nós asbhainteoirí deannaigh agus aonaid
    dí-éilithe</li>
  <li>An trealamh cuí cosanta a sholáthar don saghas oibre agus don leibhéal
    aispeiste san aer</li>
  <li>Faisnéis, treoir agus oiliúint a sholáthar, ionas gurb eol
    d’fhostaithe cén rioscaí atá i gceist agus cén réamhchúraim ar gá
    dóibh a ghlacadh</li>
  <li>Aon dramhaíl ina bhfuil aispeist a dhiúscairt i gceart</li>
</ul><p>Tá faisnéis agus comhairle mhionsonraithe ann i <a href="http://www.hsa.ie/eng/Publications_and_Forms/Publications/Chemical_and_Hazardous_Substances/asbestos_guidelines.pdf">dtreoirlínte
praiticiúla (pdf)</a> an ÚSS ar bhainistíocht agus ar láithreacht ACManna
in ionaid oibre. D’fhoilsigh an ÚSS bileog faisnéise achoimrí, <a href="http://www.hsa.ie/eng/Publications_and_Forms/Publications/Chemical_and_Hazardous_Substances/Asbestos_Information_Sheet.html">Sábháilteacht
le hAispeist</a>, chomh maith, atá dírithe ar fhostaithe agus ar ionadaithe
sábháilteachta, mar aon le fostóirí.</p>

<p>Tá an chumhacht ag an ÚSS chun cigireacht a dhéanamh ar láithreáin ina
dtugtar faoi obair le haispeist agus féadfaidh cigirí cuairt a thabhairt ar
láithreán gan fógra a thabhairt. Ní mór rochtain iomlán a thabhairt
dóibh ar gach limistéar den láithreán sin lena chinntiú go gcomhlíontar
na rialacháin.</p>

<p>Féadfaidh cigirí an ÚSS láithreán a dhúnadh síos láithreach bonn má
shíleann siad go bhfuil cleachtais bhaolacha ar bun. Féadfaidh siad fógra
toirmisc a chur ar an láithreán nó ar oibríocht ar leith. Tá éifeacht
leis an bhfógra seo go dtí go réitítear nó go gcuirtear an cheist ina
ceart.</p>
</div>
<div class="topic base_howtoapply">
<h2 class="topic base_howtoapply_title" id="l0bba3">Sáruithe ar an dlí</h2>

<p>Má theipeann ort gníomhú go dearfach agus go hiomlán maidir le gníomh
ceartaitheach agus na ceanglais a leagtar amach i bhfógra toirmisc, féadfaidh
an ÚSS ionchúiseamh a dhéanamh. Má ionchúisítear thú i leith ciona faoi
na Rialacháin Aispeiste, féadfaidh an chúirt fíneáil a ghearradh. Anuas
air sin, féadfaidh siad thú a ordú chun na bearta riachtanacha a ghlacadh
chun an cás a réiteach laistigh d’am sonrach. Má theipeann ort seo a
dhéanamh, is ionann agus cion é.</p>

<p>Tá údaráis áitiúla freagrach as teagmhais de thruailliú aeir agus
uisce a imscrúdú, agus bheadh diúscairt mhícheart aispeiste i gceist leo
seo. Féadtar sáruithe ar <a href="http://www.irishstatutebook.ie/1987/en/act/pub/0006/index.html">an Acht
um Thruailliú Aeir, 1987</a> agus <a href="http://www.irishstatutebook.ie/1977/en/act/pub/0001/index.html">an tAcht
Rialtais Áitiúil (Truailliú Uisce), 1977</a> a ionchúiseamh. Má
dheimhnítear go bhfuil aon duine tar éis an reachtaíocht seo a shárú, tá
an té sin ciontach i gcion.</p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Féadfaidh tú teacht ar liostaí de speisialtóirí agus conraitheoirí
aispeiste ar láithreáin ghréasáin an GCC, an ÚSS agus roinnt
eagraíochtaí eile a luaitear sa cháipéis seo.</p>

<p>Lena chinntiú go bhfuil an ceadúnas ag cuideachta bhailithe dramhaíola
chun dramhaíl aispeiste a láimhseáil, seiceáil leis <a href="http://www.nwcpo.ie/">an Oifig Náisiúnta do Cheadanna Bailithe
Dramhaíola</a>.</p>

<p>Má bhaineann do bhuarthaí le hionad oibre agus/nó le gníomhaíocht
oibre, déan teagmháil leis <a href="http://www.hsa.ie/eng/">an Údarás
Sláinte agus Sábháilteachta</a>.</p>

<p>Má tá buarthaí agat faoi aispeist i limistéir phoiblí, déan teagmháil
leis an Oifigeach Sláinte Chomhshaoil i d’<a href="http://www.environ.ie/en/LocalGovernment/LocalGovernmentAdministration/LocalAuthorities/">údarás
áitiúil</a>.</p>

<p>Déan teagmháil leis <a href="http://www.education.ie/en/Schools-Colleges/Services/Building-Works/Remediation-Programmes/">an
Roinn Oideachais agus Scileanna</a> má bhíonn aon bhuarthaí agat faoi
láithreacht aispeiste i scoileanna.</p>

<p>Tá <a href="http://www.opw.ie/en/">Oifig na nOibreacha Poiblí</a>
freagrach as <a href="http://www.opw.ie/en/asbestos/">déileáil le
haispeist</a> i bhfoirgnimh eile i bpunann mhaoine an Stáit.</p>
</div>
</div>
</html>
