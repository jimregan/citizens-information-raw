<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Bunchearta faoi Bhunreacht na hÉireann
</title>
    
    <meta name="description" content="Deir an Bunreacht go bhfuil bunchearta pearsanta ar leith agat agus tugann sé aitheantas dóibh. Is cearta iad seo a bhaineann leis an gcine daonna, is cearta nádúrtha daonna iad agus dearbhaíonn an Bunreacht iad agus tugann sé cosaint dóibh.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Bunchearta faoi Bhunreacht na hÉireann</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l63e26">Príomhchearta Bunreachtúla</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Aithnítear agus dearbhaítear sa <a href="constitution_introduction.html">Bhunreacht</a> go bhfuil bunchearta
áirithe pearsanta ag daoine a chónaíonn in Éirinn. Is cearta nádúrtha
daonna iad seo agus deimhníonn agus cosnaíonn an Bunreacht iad.</p>

<p>Níl gach buncheart atá agat leagtha amach sa Bhunreacht – d’fhéadfadh
go bhfuil go leor cearta pearsanta agat nach luaitear go sonrach sa Bhunreacht.
D’fhéadfadh na cearta seo eascairt ón mBunreacht nó bheith curtha in iúl
inti. Mar shampla, ní luaitear go sonrach sa Bhunreacht go bhfuil ceart agat i
leith príobháideachais, ach aithníonn na cúirteanna go dtugann na cearta
pearsanta sa Bhunreacht an ceart i leith príobháideachais le tuiscint.</p>

<p>Níl bunchearta absalóideach – féadfaidh an tOireachtas iad a theorannú
nó iad a chosc ar bhonn, mar shampla, leas coiteann nó ord poiblí.</p>

<p>Tá ag gach ceart bunreachtúil an stádas agus an fiúntas céanna. Más
ann do choimhlint idir cearta bunreachtúla daoine, breathnóidh na cúirteanna
ar na cúinsí uile agus déanfaidh siad gach ceann de na tosca a bhreithniú
le cinneadh a dhéanamh ar cén ceart bunreachtúil is tábhachtaí sa chás ar
leith sin.</p>
</div>
<div class="topic base_rules">
<h2 class="topic base_rules_title" id="l63e26">Príomhchearta Bunreachtúla</h2>

<p><strong>Comhionannas os comhair an dlí</strong></p>

<p>Caithfear le gach saoránach in Éirinn ar an gcaoi chéanna os comhair an
dlí. Ciallaíonn seo nach féidir leis an Stát, idirdhealú a dhéanamh go
héagórach, go mí-réasúnta nó go hansmachtúil idir saoránaigh. Ní
féidir caitheamh leat amhail bheith íseal ó thaobh gradaim nó ard ó thaobh
gradaim i leith aon duine eile sa tsochaí díreach mar gheall ar do thréithe
daonna nó do chúlra eitneach, ciníoch, sóisialta nó reiligiúnach.</p>

<p>Nuair a bhíonn dlíthe á ndéanamh ag an Stát, áfach, féadfaidh an
Stát breithniú a dhéanamh ar éagsúlachtaí cumais agus feidhme sóisialta
idir daoine sa tsochaí.</p>

<p><strong>An ceart chun beatha</strong></p>

<p>Aithníonn agus cosnaíonn an Bhunreacht do cheart chun beatha.</p>

<p>Ciallaíonn do cheart chun beatha an ceart chun ligean don nádúr leanúint
ar aghaidh agus chun bás nádúrtha a fháil. Ní chiallaíonn sé go bhfuil
an ceart agat deireadh a chur le do shaol ná brostú a dhéanamh ar do bhás.
Is éard atá i gceist le do cheart chun beatha, ná go ligfí duit bás
nádúrtha a fháil agus nach gcuirfí fad le do shaol ar bhealach bréige.</p>

<p>Cuireadh ceart beatha leanaí gan bhreith leis an mBunreacht ag leasú
bunreachtúil i 1983. Ina theannta sin, cosnaítear ceart comhionann chun
beatha na máthar. I 1992, cuireadh dhá leasú leis an mBunreacht; an ceart
atá ag an máthair chun taisteal go dtí stát eile agus an ceart i leith
saoráil faisnéise maidir le seirbhísí atá ar fáil i stát eile.</p>

<p><strong>Saoirse phearsanta</strong></p>

<p>Deimhníonn an Bhunreacht go bhfuil ceart agat i leith saoirse, seachas i
gcomhréir leis an dlí.</p>

<p>Ciallaíonn seo, go ginearálta, go bhfuil tú i dteideal do shaoirse féin
phearsanta a bheith agat, ach féadfaidh reachtaíocht foráil a dhéanamh do
do ghabháil agus do choinneáil faoi chúinsí áirithe. Ní féidir leis an
Stát do cheart chun saoirse phearsanta a shárú faoi chúinsí a chuimsítear
laistigh de dhlí a fhorálann do ghabhail agus/nó do choinneáil.</p>

<p>Má chreideann tú go bhfuil tú á choinneáil nó á choimeád go
neamhdhleathach, féadfaidh tú iarratas a dhéanamh ar an Ard-Chúirt. Murar
féidir leis an duine nó an institiúid atá do do choinneáil údar a
thabhairt le do choinneáil nó a chruthú gur coinneáil dhleathach atá i
gceist, féadfaidh an Ard-Chúirt a ordú go scaoilfear thú. Tugtar ordú
<em>Habeas Corpus</em> air seo.</p>

<p><strong>Saoirse tuairimíochta</strong></p>

<p>Tá an ceart agat chun do dhaorbhreitheanna agus do thuairimí a nochtadh.
Ach luaitear sa Bhunreacht gur cheart go ndéanfadh an Stát deimhin de nach
n-úsáidtear an raidió, na nuachtáin agus an cineama chun an bonn a bhaint
d'ord poiblí nó de mhoráltacht nó d'údarás an Stáit. Luaitear freisin
gur cion é ábhar diamhaslach, ceannairceach nó mígheanasach a lua nó a
fhoilsiú.</p>

<p>Tá roinnt teorainneacha ar do shaoirse nochta. Mar shampla, ceadaíonn na
hAchtanna um Chinsireacht ar Scannáin cinsireacht ar fhoilseacháin ar nós
leabhar, scannán agus DVDanna.</p>

<p><strong>Saoirse chun teacht ar tionól</strong></p>

<p>Tá an ceart agat chun teacht ar tionól nó chun teacht le chéile go
síochánta agus gan airm. Déanann an reachtaíocht an ceart seo a shrianadh
d’fhonn ord agus moráltacht phoiblí a chosaint. Déanann an dlí cruinnithe
a chosc agus a rialú a mheastar a bheidh ina gcúis le círéib nó le sárú
na síochána nó a dheartar le hamhlaidh a dhéanamh.</p>

<p>Tá roinnt teorainneacha eile ar do shaoirse chun teacht ar tionól. Ní
féidir leat teacht le chéile ar réadmhaoin phríobháideach gan toiliú an
úinéara – is ionann sin agus bradaíl. Níl paráidí agus mórshiúlta in
aghaidh an dlí ach is núis phoiblí é chun bac a chur le príomhbhóthar.
Níl cead agat mórshiúl nó cruinniú a chur ar bun laistigh de leathmhíle
den Oireachtas nuair a chuir na Gardaí cosc air sin nó má iarradh ort
scaipeadh.</p>

<p><strong>Saoirse chun comhlachas a bhunú</strong></p>

<p>Deimhnítear sa Bhunreacht go bhfuil an ceart agat chun comhlachais agus
cumainn a bhunú. Féadfaidh tú aon saghas comhlachais a bhunú ar mhaithe le
haon chuspóir is mian leat, cibé acu más comhlachas spóirt, sóisialta,
carthanúil, tráchtála nó polaitiúil é.</p>

<p>Déanann an reachtaíocht an ceart seo a shrianadh d’fhonn ord agus
moráltacht phoiblí a chosaint. Mar shampla, ní féidir le comhlachais a
bunaíodh ar mhaithe le tréas nó le cuspóir ar leith frithbhunreachtúil nó
mídhleathach brath ar an gceart seo chun comhlachas a bhunú.</p>

<p><strong>Ceart do chothrom na féinne</strong></p>

<p>Tá ar na cúirteanna agus gach comhlacht nó duine eile a dhéanann cinntí
a dhéanann difear duit, caitheamh leat go cóir. Tá dhá riail
ríthábhachtacha um chothrom na féinne ann.</p>
<ul><li>Níor chóir don té a bhfuil cinneadh á dhéanamh acu a dhéanann
    difear duit bheith claonta nó an tuairim a thabhairt go bhfuil siad
    claonta.</li>
  <li>Ní mór deis leordhóthanach a thabhairt duit chun do chás a chur i
    láthair. Ní mór duit bheith curtha ar an eolas faoin ábhar agus ní
    mór go dtugtar deis duit chun do thuairim a chur in iúl ar an ábhar atá
    á chur chun cinn ag an taobh eile.</li>
</ul><p><strong>Ceart iomláine choirp</strong></p>

<p>Tá an ceart agat do chorp agus do phearsa a bheith saor ó chur isteach.
Ciallaíonn seo nach féidir leis an Stát aon rud a dhéanamh chun cur isteach
ar do shaol nó ar do shláinte.</p>

<p>Má tá tú faoi choinneáil, tá an ceart agat gan do shláinte a bheith
curtha i mbaol fad atá tú sa phríosún.</p>

<p><strong>An ceart chun triail le giúiré a bheith agat</strong></p>

<p>Tá sé de cheart agat triail a fháil le giúiré i gcásanna áirithe
coiriúla.</p>

<p>Má cúisíodh thú le cion nach mionchion é, déanfar thú a thriail le
breitheamh a shuífidh le giúiré. Tá roinnt cionta ann a dtabharfar rogha
duit ina dtaobh – cibé acu an mian leat go ndéanfaidh Breitheamh den
Chúirt Dúiche cinneadh ar do chás a shuífidh leis/léi féin nó breitheamh
a shuífidh le giúiré.</p>

<p>Ní mór nach mbeidh daoine nach aturnaetha iad bheith sa ghiúiré a
roghnaíodh go randamach ó réimse fairsing giúróirí ón bpobal.</p>

<p><strong>Saoirse chreidimh</strong></p>

<p>Is fútsa atá sé do reiligiún agus do shaoirse choinsiasa a chleachtadh.
Deimhníonn an Stát nach bhfaomhfaidh siad agus nach roghnóidh siad aon
reiligiún agus nach ndéanfaidh siad idirdhealú ar bhonn reiligiúin.</p>

<p>Ní féidir le cúnamh Stáit do scoileanna idirdhealú a dhéanamh idir
scoileanna de shainaicmí éagsúla creidimh. Tá ag gach leanbh an ceart chun
freastal ar scoil sainaicme chreidimh a fhaigheann cistiú Stáit gan bheith
rannpháirteach i dteagasc reiligiúnach sa scoil sin.</p>

<p>D’fhéadfaí do cheart chun saoirse chreidimh a shrianadh d’fhonn ord
agus moráltacht phoiblí a chosaint.</p>

<p><strong>An ceart chun príobháideachais</strong></p>

<p>Ní luaitear go sonrach sa Bhunreacht go bhfuil ceart agat i leith
príobháideachais, ach aithníonn na cúirteanna go dtugann na cearta
pearsanta sa Bhunreacht an ceart i leith príobháideachais le tuiscint.</p>

<p>Mar shampla, ní féidir cur isteach d’aon turas, go coinsiasach agus gan
údar a thabhairt, ar do chumarsáid phríobháideach scríofa agus ar do
chomhráite ar an nguthán. D’fhéadfaí do cheart chun príobháideachais a
theorannú nó shrianadh ag an reachtaíocht ar mhaithe le leas coiteann, ord
nó moráltacht phoiblí.</p>

<p><strong>An ceart chun slí bheatha a bhaint amach</strong></p>

<p>Mar shaoránach, tá an ceart agat chun oibriú agus chun slí bheatha a
bhaint amach, cibé acu más fear nó bean thú.</p>

<p>Tá dualgas ar an Stát do cheart chun oibriú agus chun slí bheatha a
bhaint amach a chosaint ó ionsaí éagórach.</p>

<p><strong>Saoirse chun taisteal</strong></p>

<p>Tá an ceart agat chun gluaiseacht gan chosc a bheith ort laistigh den
Stát. Ina theannta sin, tá ceart níos fairsinge agat chun taisteal agus chun
pas a fháil ar mhaithe le taisteal a dhéanamh.</p>

<p>Féadtar do cheart chun pas a fháil a theorannú nó a shrianadh. Mar
shampla, sula ndeonaítear banna duit, féadfaidh cúirt a iarraidh go
gcomhaontaíonn tú go dtabharfaidh tú do phas suas. Sa mhullach air sin,
féadfaidh an Stát do cheart chun taisteal a shrianadh ar mhaithe le
slándáil náisiúnta.</p>

<p><strong>Dosháraitheacht áit chónaithe saoránaigh</strong></p>

<p>Dearbhaítear sa Bhunreacht go bhfuil áit chónaithe saoránaigh
dosháraitheach agus níl cead ag duine dul isteach ann le fórsa, seachas i
gcomhréir leis an dlí. Ciallaíonn seo nach féidir le haon duine, na Gardaí
san áireamh, dul isteach san áit ina gcónaíonn tú gan bharántas nó
údarás eile dlíthiúil a cheadaíonn dóibh dul isteach ann.</p>

<p>Má dhéantar thú a ghabháil mar thoradh ar iontráil neamhdhleathach i
d’áit chónaithe, rinneadh thú a ghabháil go mídhleathach. Ní ghlacfaidh
na cúirteanna le fianaise a thugtar mar thoradh ar dhul isteach
neamhdhleathach i d'áit chónaithe.</p>

<p><strong>Cearta maoine</strong></p>

<p>Dearbhaíonn an Bhunreacht go gcosnóidh an Stát cearta maoine gach
saoránaigh. Ciallaíonn seo go bhfuil an ceart agat chun bheith i d’úinéir
ar mhaoin agus chun maoin a aistriú agus a fháil le hoidhreacht. Ina theannta
sin, tá an ceart agat chun maoin a thiomnú nuair a fhaigheann tú bás.
Deimhníonn an Stát gan aon dlí a rith chun na cearta seo a bhaint.</p>

<p>Aithnítear in Airteagal 43 gur cheart na cearta seo a rialú ag prionsabail
an cheartais shóisialta. Ciallaíonn seo gur féidir leis an Stát dlíthe a
rith a leagann teorainn ar do cheart chun maoin phríobháideach a bheith agat
ar mhaithe le leas coiteann. Má ritheann an Stát dlí a leagan srian ar do
chearta maoine, d’fhéadfadh go mbeadh orthu thú a chúiteamh don srianadh
seo.</p>

<p>Is samplaí iad pleanáil baile agus réigiúnach, cosaint séadchomharthaí
náisiúnta, talamh a ghnóthú go héigeantach agus cáin maoine de na srianta
is féidir a chur ar an gceart atá agat chun maoin a shealbhú.</p>

<p><strong>Cearta an teaghlaigh</strong></p>

<p>Tá ag an teaghlach a bunaíodh ar phósadh sraith cearta bunreachtúla. Ina
measc seo tá:</p>
<ul><li>An ceart chun príobháideachas pósta. Ciallaíonn seo go bhfuil sé de
    cheart ag lánúin a gcuid cinntí féin a dhéanamh maidir le pleanáil
    clainne.</li>
  <li>An ceart chun oibriú as lámh a chéile, chun taitneamh a bhaint as
    comhluadar a chéile agus chun tuismiú a dhéanamh. Féadfar an ceart seo
    a theorannú nó a shrianadh nuair atá duine muinteartha sa phríosún nó
    nuair nach saoránach Éireannach céile amháin. Féadfaidh tú tuilleadh
    a léamh faoi <a href="../../justice/prison_system/prisoners_rights.html">chearta
    príosúnach anseo</a>.</li>
  <li>Tá sé de cheart ag tuismitheoirí bheith ina bpríomhoidí nó oidí
    nádúrtha dá gcuid leanaí. Caithfidh an Stát aitheantas a thabhairt do
    do cheart mar thuismitheoirí chun oideachas creidimh, morálta,
    intleachtúil agus sóisialta a sholáthar do do leanaí. Ní féidir leis
    an Stát iallach a chur ort do chuid leanaí a chur ar scoil nó chuig aon
    chineál scoile áirithe, ach is féidir leo iallach a chur ort go
    gcuirtear íosmhéid áirithe oideachais ar leanaí.</li>
  <li>Cearta bunoideachas saor in aisce – ciallaíonn seo go gcaithfidh an
    Stát íoc as bunoideachas do linbh. Ní féidir le cúnamh Stáit do
    scoileanna idirdhealú a dhéanamh idir scoileanna de shainaicmí éagsúla
    creidimh.</li>
  <li>An ceart chun rogha a dhéanamh ar chreideamh do leanaí. Ní féidir
    leis an Stát cur isteach ar an gceart seo.</li>
</ul><p>Tá prionsabal bunreachtúil i bhfeidhm go bhfuil ag tuismitheoirí pósta
cearta comhionanna agus gur comhchaomhnóirí a gcuid leanaí iad. Má scarann
nó má cholscarann na tuismitheoirí, féadfaidh na cúirteanna cinneadh a
dhéanamh ar cé aige/aici a bheidh caomhnóireacht na leanaí. Is é an ní is
tábhachtaí ar a mbreithneofar leas na leanaí.</p>
</div>
</div>
</html>
