<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Na háiseanna do vótálaithe le míchumais
</title>
    
    <meta name="description" content="Tugann an cháipéis seo cur síos ar na háiseanna atá ar fáil     chun cúnamh a thabhairt do dhaoine faoi mhíchumais a vótaí a     chaitheamh.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Na háiseanna do vótálaithe le míchumais</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Tá socruithe éagsúla déanta chun cúnamh a thabhairt dóibh siúd atá
faoi mhíchumais áirithe leas a bhaint as a gcearta vótála. Féadfaidh
tú:</p>
<ul><li>Do vótá a chaitheamh ag ionad vótála eile muna bhfuil rochtain duit i
    d'ionad áitiúil </li>
  <li>Cúnamh a fháil chun do vóta a chaitheamh ag an ionad vótála ó
    chompánach nó ón oifigeach ceannais </li>
  <li>Vótá phoist a chaitheamh </li>
  <li>Do vóta a chaitheamh in ospidéal, teach altranais no institiúid eile
    den chineál sin má tá tú i do chónaí ann. </li>
</ul><p>Tá ar a laghad ceann amháin de na háiseanna seo ar fáil duit má tá
galar nó míchumas fisiciúil , míchumas amhairc, nó míchumas
leitheoireachta nó scríobh ort. </p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Ag vótáil in ionad vótála eile</h3>

<p>Chomh fada agus is féidir, bíonn ionaid vótála lonnaithe i bhfoirgnimh
atá rochtain ann do dhaoine faoi mhíchumais. Ní foláir d'ionaid vótála
bheith ar an urlár talún i ngach cás. Má tá sé riachtanach agus más
féidir, cuirtear fánáin isteach chun rochtain a dhéanamh níos éasca in
ionaid vótála.</p>

<p>Má tá fadhb agat dul isteach i d'ionad vótála áitiúil féadfaidh tú
iarratas a dhéanamh i scríbhinn go dtí an ceann comhairimh - ar a laghad
seachtain roimh lá na vótála - ar chead a fháil chun vótáil in ionad
vótála eile sa dáilcheantar céanna. Is é/í an ceann comhairimh an duine
atá freagrach as reachtáil an toghcháin i do dháilcheantar. Tabharfaidh
sé/sí fógra poiblí faoi na hionaid vótála ina c(h)eantar nach bhfuil
rochtain ann do chathaoireacha rothaí. I mBaile Átha Cliath agus Corcaigh, is
é Sirriam na Cathrach nó an Chontae an ceann comhairimh, i gcontaetha eile is
é Cláraitheoir an Chontae é/í.</p>

<p>Má dhéanann tú iarratas ar chead chun vótáil in ionad vótála eile, ba
cheart duit míniú cén fáth nach féidir leat dul isteach i d'ionad
áitiúil. Tabharfaidh sé sin deis don cheann comhairimh ionad vótála eile a
bhéas oiriúnach a roghnú. Ba cheart duit más féidir, ionad vótála a
bheadh bealach isteach ann duit, agus atá oiriúnach, a lua. Seolfaidh an
ceann comhairimh údarás i scríbhinn chugat chun vótáil in ionad eile sa
dáilcheantar céanna, go hiondúil an t-ionad a lua tú. Ba cheart duit an
t-údarás seo a thaispeáint nuair a théann tú chun vótála ag an ionad
sin, agus cuimhnigh an gnáthfhianaise a thabhairt leat a chruthaíonn cé thú
féin. Nuair atá tú aistrithe chuig ionad vótála eile, ní féidir leat
vótáil i d'ionad féin.</p>

<h3>Rochtain taobh istigh d'ionaid vótála</h3>

<p>De gnáth bíonn botháin eagraithe sa chaoi is go bhféadfadh vótálaithe
seasamh iontu chun a bpáipéir bhallóide a mharcáil, ar leac atá ag
meánard básta duine. Mar sin, d'fhéadfadh sé go mbeadh na botháin seo
mí-oiriúnach do dhaoine níos sine agus do dhaoine faoi mhí-chumas. Ní
foláir do chinn chomhairimh bord agus cathaoir a chur ar fáil in ionaid
vótála do vótálaithe má fheileann sé sin níos fearr dóibh.</p>

<h3>Cúnamh le vótáil</h3>

<p>Tá an fhreagracht ar an oifigeach ceannais an vóta a thógáil ag an ionad
vótála. Is é sin an duine a fhiafraíonn d'ainm agus do sheoladh díot, agus
a bhreathnaíonn ar do chárta vótála nuair a shroicheann tú an t-ionad
vótála. D'fhéadfadh oifigeach ceannais maoirseacht a bheith ar dualgas chomh
maith. Is air/uirthi a bhéas an dualgas súil a choinneáil ar na háiseanna
do vótálaithe faoi mhíchumas. Cuirfidh ball ar bith den fhoireann atá ar
dualgas glaoch ar an oifigeach ceannais maoirseacht má dhéanann tú
iarratas.</p>

<p>Is gníomhaíocht bhunúsach daonlathach í vótáil agus tá rialacha
daigne i bhfeidhm chun a bheith cinnte go ndéantar an vótáil i gceart agus
go gcoinneofar an bhallóid slán agus faoi rún. Mar shampla, ní féidir, ar
chúis ar bith, páipéar ballóide a thógáil amach ón ionad vótála i rith
an vótála, agus ceadaítear vótáil le cúnamh i gcúinsí teoranta amháin.
</p>

<p>Tá sainmhíniú dlíthiúil i bhfeidhm cé hiad na vótálaithe gur féidir
cúnamh a thabhairt dóibh, agus cé hiad na daoine gur féidir leo an cúnamh
sin a thabhairt. Ní foláir don oifigeach ceannais cloí leis an dlí. Tá an
dlí ann chun a bheith cinnte go mbeidh tú in ann do vóta a chaitheamh, agus
chun go mbeidh sé coinnithe faoi rún.</p>

<p>Ag brath ar an gcineál míchumais atá agat, d'fhéadfadh cúnamh a bheith
curtha ar fáil duit ar dhá bhealach:</p>

<h3>Vótáil le compánach</h3>

<p>Má tá tú faoi mhíchumas amhairc nó míchumas fisiciúil a chuireann
cosc ort vótáil gan cúnamh, d'fhéadfadh compánach do pháipéar ballóide
a mharcáil duit. Chun a bheith ina c(h)ompánach, ní foláir do dhuine 16
bliain ar a laghad a bheith slán acu, gan a bheith ina g(h)níomhaire
d'iarrthóir, agus ní fhéadfaidh sé/sí cúnamh a thabhairt do níos mó ná
beirt vótálaithe ag toghchán ar leith. Ní fhéadfadh oifigeach ceannais
cead a thabhairt do chompánach cúnamh a thabhairt do vótálaí muna bhfuil
sé/sí sásta go gcomhlíonann an compánach na coinníollacha seo. Muna
bhfuil duine cáilithe chun a bheith ina c(h)ompánach, d'fhéadfá duine eile
a bheith agat mar chompánach, nó d'fhéadfá iarraidh ar an oifigeach
ceannais cúnamh a thabhairt duit.</p>

<p>Tá sé éasca vótáil le compánach. Téann an compánach leat go dtí an
bothán vótála agus marcáileann sé/sí an páipéar ballóide de réir do
thola. Ansin cuireann an compánach an páipéar ballóide marcáilte sa bhosca
ballóide. </p>

<p>D'fhéadfadh an t-oifigeach ceannais cúnamh a thabhairt duit má tá tú
faoi mhíchumas léitheoireachta nó scríobh a chuireann cosc ort vótáil gan
cúnamh nó má tá tú faoi mhíchumas amhairc nó fisiciúil agus nach bhfuil
cúnamh compánaigh ag teastáil uait.</p>

<p>Sa chás seo, téann an t-oifigeach ceannais agus na gníomhairí
pearsanaíochta leat go dtí áit san ionad vótála nach féidir cómhrá i
gnáthglóracha a chloisteáil ann. Má tá sé riachtanach, chuirfidh an
t-oifigeach ceannais cosc ar bhealach isteach chuig an ionad vótála agus
chuirfidh sé gach duine as an ionad chun a bheith cinnte nach féidir le
éinne do vóta a chloisteáil. Cruthaíonn agus dearbhaíonn teacht i láthair
na ngníomhairí pearsanaíochta go gcloíonn an t-oifigeach ceannais le
d'orduithe. Is cosaint í seo duit agus don oifigeach ceannais. Tá dualgas
reachtúil ar ghníomhairí pearsanaíochta maraon le gach duine eile a bhfuil
baint acu le vótail, rúndacht na ballóide a choinneáil. </p>

<p>Fiafróidh an t-oifigeach ceannais díot cé hiad na hiarrthoirí a bhfuil
tú ag iarraidh vótáil ar a son, agus marcáilfidh sé/sí an paipéar
ballóide de réir d'orduithe. Má tá sé riachtanach, léifidh an t-oifigeach
ceannais na sonraí faoi gach iarrthóir os ard duit, agus fiafróidh sé/sí
díot cén t-iarrthóir a bhfuil tú ag iarraidh do chéad rogha a thabhairt
dó/di. Déanfaidh sé/sí an rud céanna i dtaobh do dara rogha agus mar sin
de. Nuair a bheidh an paipéar ballóide marcáilte de réir d'orduithe,
chuirfidh an t-oifigeach ceannais sa bhosca ballóide é.</p>

<p>Cuireann an dlí cosc ar leith ar oifigeach ceannais glacadh le orduithe
scríofa ó vótálaí. D'fhéadfadh sé nach toil an vótálaí iad ar chor ar
bith - d'fhéadfadh sé gur scríobh duine éigin eile iad. </p>

<p>Má tá cúnamh uait ón oifigeach ceannais, ba cheart duit dul, más
féidir, chuig an ionad vótála tamall maith roimh dó dúnadh san oíche.
D'fhéadfadh sé tamall a thógáil chun cúnamh a thabhairt do vótálaí agus
mar sin tugann an dlí cead d'oifigeach ceannais iarratas vótálaí ar
chúnamh a dhiúltú i rith an dá uair dheiridh den vótáil (sé sin an t-am
is gnóthaí) más amhlaidh a cheapann sé go gcuirfeadh an cúnamh moill nó
cosc ar dhaoine eile. Bíonn drogall ar oifigigh cheannais úsáid a bhaint as
an gcumhacht sin agus ba cheart nach mbeadh sé riachtanach má chomhoibríonn
tú go ciallmhar. Ní bhaineann an cosc seo le vótáil le compánach - sé sin
is féidir leat vótáil le cúnamh compánaigh am ar bith i rith na
n-uaireanta vótála. </p>

<h3>Vótáil tríd an bpost</h3>

<p>Ma tá tú faoi mhíchumas fisiciúil nó má tá galar ort a chuireann cosc
ort dul chuig an ionad vótála agus má tá tú i do chónaí sa bhaile,
féadfaidh tú vótáil tríd an bpost má dhéanann tú iarratas chun a bheith
ar an liosta vótálaithe poist, atá curtha le chéile gach bliain mar chuid
den clár vótálaithe. Ní foláir duit iarratas a dhéanamh roimh 25ú
Samhain chun a bheith curtha ar an liosta vótálaithe poist.</p>

<p>Féadfaidh tú iarratas a dhéanamh chuig do chomhairle chontae nó do
bhardas cathrach chun a bheith curtha ar an liosta vótálaithe poist. Is
féidir foirm iarratais a fháil ach glaoch fóin a chur ar an gcomhairle
chontae nó bardas cathrach agus tá siad ar fáil chomh maith in oifigí
poist, oifigí údaráis áitiúla, leabharlanna poiblí agus stáisiúin
Ghardaí. De gnáth seoltar foirm iarratais tríd an bpost chuig gach duine
atá ar an liosta vótálaithe poist don bhliain reatha. Tá áit ar an bhfoirm
do theastas dochtúra atá ag teastáil de ghnáth don chéad iarratas amháin.
</p>

<p>Nuair a tharlaíonn toghchán nó reifreann, seolfar cáipéisí vótála
chugat, páipéar ballóide, admháil don phaipéar ballóide, clúdach le
haghaidh an pháipéir bhallóide mharcáilte, agus clúdach níos mó chun na
cáipéisí vótála a sheoladh ar ais chuig an gceann comhairimh. Nuair atá
an páipéar ballóide marcáilte agat, ba cheart duit é a chur sa chlúdach
ar a bhfuil "clúdach don pháipéar ballóide" agus é a shéalú. Ba cheart
duit an clúdach seo, agus an admháil líonta don pháipéar ballóide araon,
a chur sa chlúdach mór le seoladh an chinn chomhairimh, é a shéalú agus a
chur sa phost láithreach. Ní foláir an páipéar ballóide a chur sa phost.
Ní feidir é a thabhairt don cheann comhairimh. </p>

<h3>Ag vótail in ospidéil agus tithe altranais</h3>

<p>Má tá tú i do chónaí in ospidéal, teach altranais nó sa bhaile agus
má tá tú faoi mhíchumas fisiciúil nó má tá galar ort a chuireann cosc
ort dul chuig an ionad vótála, féadfaidh tú vótáil san ospidéal/teach
altranais, agus araile, má dhéanann tú iarratas chun a bheith ar an liosta
vótálaithe speisialta a chuirtear le chéile gach bliain mar chuid de clár
na vótálaithe.</p>

<p>Féadfaidh tú iarratas a dhéanamh chun a bheith ar an liosta de
vótálaithe speisialta roimh 25ú Samhain gach bliain chuig do chomhairle
chontae nó bardas cathrach chun a bheith curtha ar liosta na vótálaithe
speisialta. Is féidir foirm iarratais a fháil ach glaoch fóin a chur ar an
gcomhairle contae nó bardas cathrach agus tá siad ar fáil chomh maith in
oifigí poist, oifigí údaráis áitiúla, leabharlanna poiblí agus
stáisiúin Ghardaí. De gnáth seoltar foirm iarratais tríd an bpost chuig
gach duine atá ar liosta na vótálaithe poist don bhliain reatha. Tá áit ar
an bhfoirm do theastas dochtúra atá ag teastáil de ghnáth don chéad
iarratas amháin. </p>

<p>Nuair a thárlaíonn toghchán nó reifreann, cuirfear eolas chugat faoin
lá agus faoin am a cheaptar go mbeidh oifigeach ceannais speisialta ag teacht
chugat san ospidéal, teach altranais agus araile chun go mbeidh tú in ann
vótáil. Beidh fianaise ag an oifigeach ceannais a chruthaíonn cé hé féin,
agus barántas coinne, agus taispeánfaidh sé/sí duit iad nuair a thagann
sé/sí. Beidh an t-oifigeach ceannais á thionlacan ag Garda Síochána. Beidh
air siúd na páipéir bhallóide a chosaint (sa chaoi chéanna agus a
ndéantar san ionad vótála) agus beidh sé/sí ina f(h)inné neamhspleách a
dhearbhaíonn go gcaitear an vóta i gceart.</p>

<p>Ní bheidh éinne ach amháin an t-oifigeach ceannais agus an Garda i
láthair nuair a chaitheann tú do vóta. Tabharfaidh an t-oifigeach ceannais
dearbhú aitheantais duit, agus fianóidh sé/sí duit é. Ansin marcáileann
tú an páipéar ballóide faoi rún, cuireann tú é sa chlúdach speisialta a
chuirtear ar fáil, dúnann tú an clúdach agus tugann tú don oifigeach
ceannais é. </p>

<p>Má tá cúnamh ag teastáil uait chun do vóta a chaitheamh, tabharfaidh an
t-oifigeach ceannais duit é sa chaoi chéanna agus a ndéantar é san ionad
vótála.</p>

<h3>Forlíontaí do liostaí poist agus liostaí speisialta vótálaithe</h3>

<p>D'fhéadfaidh vótálaithe atá cáilithe do na liostaí poist nó liostaí
speisialta vótálaithe ach nach bhfuil ainmnithe orthu, iarratas a dhéanamh
chun a bheith san áireamh san fhorlíonadh cuí do na liostaí seo, a
fhoilsítear roimh gach toghchán agus reifreann.</p>

<p>Seo a leanas na dátaí deireanacha a ghlacfaidh na húdaráis chláir le
hiarratas chun a bheith curtha ar an bhforlíonadh:</p>
<ul><li>2 lá tar éis an dáta lánscor na Dála i gcás olltoghcháin</li>
  <li>2 lá tar éis dáta an ordaithe ag ceapadh lá na vótála i gcás
    fothoghchán Dála</li>
  <li>22 lá (seachas Dé Domhnaigh agus laethanta saoire poiblí) roimh an lá
    vótaíochta le haghaidh toghchán nó reifreann eile</li>
</ul><p>Tá foirmeacha iarratais ar fáil ó d'údarás áitiúil.</p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>
</p><div class="inlinesio">
<p>
</p><div>
<h3>Rannóg Toghchórais</h3>
<p>
  
  <span class="field_dept address_field">An Roinn Tithíochta, Pleanála, Pobail agus Rialtais Áitiúil<br></span>
  

  
  Teach an Chustaim<br>Baile Átha Cliath 1<br>D01 W6X0<br>Éire
  <br>
  
</p>
<p>
  

  
  <strong>Teil:</strong>(01) 888 2000
  <br>
  

  
  <strong>Lóghlao:</strong>1890 20 20 21
  <br>
  

  

  
  <strong>Láithreán Gréasáin:</strong> <a href="http://www.housing.gov.ie/local-government/voting/voting">http://www.housing.gov.ie/local-government/voting/voting</a>
  <br>
  

  

  

  
  <strong>R-phost:</strong> <a href="mailto:qcsofficer@housing.gov.ie">qcsofficer@housing.gov.ie</a>
  <br>
  
</p>
</div></div>

</div>
</div>
</html>
