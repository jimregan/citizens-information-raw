<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Binsí agus imscrúduithe - réamhrá
</title>
    
    <meta name="description" content="Déantar foráil i ndlí na hÉireann do líon saghsanna éagsúla d’fhiosrúchán imscrúdaithe. ">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Binsí agus imscrúduithe - réamhrá</h1>
	
<ul class="anchorlinks"><li><a href="#l0b3fe">Eolas</a></li><li><a href="#ldca75">Fiosrúcháin agus imscrúduithe</a></li><li><a href="#lcc0f9">Cúiteamh</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Socraítear fiosrúchán imscrúdaithe de ghnáth nuair a tharlaíonn rud
éigin mícheart do rud lena mbaineann tábhacht shuntasach phoiblí, go minic
mar gheall go ndearna duine éagóir, gur ghníomhaigh siad go mídhleathach
nó gur theip orthu gníomhú. Is é an cuspóir a bhaineann leis seo ná chun
na fíricí a dheimhniú maidir leis an tsaincheist ar leith lena mbaineann
buairt phoiblí, a bhí sainaitheanta ag a théarmaí tagartha.</p>

<p>Mar aon leis an gceist a imscrúdú, féadfaidh an t-imscrúdú moltaí a
dhéanamh chun cosc a chur air seo tarlú arís. Ní dhéanann sé <a href="../standards_and_accountability/rights_tribunals.html">cearta
dlíthiúla a réiteach</a> ná pionóis a ghearradh ar dhaoine.</p>

<p>Déantar foráil i ndlí na hÉireann do líon saghsanna eile
d’fhiosrúchán imscrúdaithe. Ina measc seo, tá fiosrúcháin speisialta a
bunaíodh chun imscrúdú a dhéanamh ar imeacht nó ar shraith ar leith
imeachtaí, ar nós binsí fiosrúcháin, agus fiosrúcháin eile, ar nós
fiosrúcháin phleanála. Ní bhunaítear gach fiosrúchán agus an
reachtaíocht á húsáid, is é sin, ar bhonn reachtúil.</p>

<p>D’fhéadfadh go n-eagrófaí foirm eile d’fhiosrúchán mar gheall ar
thorthaí fiosrúcháin ar leith.</p>
</div>
<div class="topic base_rules">
<h2 class="topic base_rules_title" id="ldca75">Fiosrúcháin agus imscrúduithe</h2>

<h3>Binsí fiosrúcháin</h3>

<p>Ní hionann binsí fiosrúcháin agus binsí buana. Ina ionad sin,
socraítear iad le cumhachtaí chun saincheisteanna ar leith a imscrúdú. Is
gnách go mbíonn breithiúna nó dlíodóirí sinsearacha ina gcathaoirligh
orthu. Ag deireadh an imscrúdaithe, cuireann an binse tuarascáil faoi bhráid
an Oireachtais, ina bhféadfaí moltaí a chuimsiú.</p>

<p>Saincheist a bhí i gceist le fad agus costais bhinsí fiosrúcháin.
D’fhoilsigh an tArd-Reachtaire Cuntas agus Ciste <a href="http://www.audgen.gov.ie/viewdoc.asp?DocID=1133&amp;CatID=5&amp;StartDate=1+January+2015">Tuarascáil
Speisialta ar Bhinsí Fiosrúcháin</a> i Nollaig 2008.</p>

<p>Is féidir leat teacht ar thuilleadh faisnéise inár gcáipéis ar <a href="tribunals_of_inquiry.html">bhinsí fiosrúcháin</a>.</p>

<h3>Coimisiúin imscrúdaithe</h3>

<p>Ní chosnaíonn coimisiúin imscrúdaithe an oiread céanna agus is bealach
níos tapúla iad chun saincheisteanna a imscrúdú ná binse fiosraithe.
Socraítear an coimisiún trí ordú rialtais nach mór don Dáil agus don
Seanad é a fhaomhadh. Leagann an Rialtas nó Aire aonair na téarmaí tagartha
amach. Déanann coimisiún tuarascáil deiridh ar a dtorthaí le hAire
sonraithe.</p>

<p>Is féidir leat níos mó faisnéise a léamh inár gcáipéis ar <a href="commissions_of_investigation.html">choimisiúin imscrúdaithe</a>.</p>

<h3>Imscrúdaithe earnála</h3>

<p>Tá réimse de reachtaíocht speisialaithe ann a rialaíonn earnálacha ar
leith, ar nós Acht na gCuideachtaí, 1990, a dhéanann foráil
d’imscrúduithe. Seo a leanas roinnt samplaí:</p>
<ul><li>Déanann Cuid 2 d’<a href="http://www.irishstatutebook.ie/1990/en/act/pub/0033/index.html">Acht
    na gCuideachtaí, 1990</a> (Cuid 13 d’<a href="http://www.irishstatutebook.ie/2014/en/act/pub/0038/index.html">Acht
    na gCuideachtaí, 2014</a> nuair a chuirtear tús leis) foráil do chigirí
    a cheapadh chun <a href="http://www.odce.ie/en-gb/courtdecisions/investigations.aspx">gnóthaí
    cuideachta a imscrúdú</a>, i gcásanna ar leith.</li>
  <li>Faoi <a href="http://www.irishstatutebook.ie/2014/en/si/0258.html">Rialacháin an
    Aontais Eorpaigh (Sábháilteacht Iarnróid) (Timpistí Tromchúiseacha,
    Timpistí agus Teagmhais a Thuairisciú agus a Imscrúdú), 2014</a>,
    déanann <a href="http://www.raiu.ie/">an tAonad Imscrúdaithe Timpistí
    Iarnróid (AITI)</a> imscrúdú ar thimpistí agus theagmhais
  iarnróid.</li>
  <li>Déanann <a href="http://www.irishstatutebook.ie/2000/en/act/pub/0014/index.html">an
    tAcht Loingis Tráchtála (Fiosrú Taismeach Muirí), 2000</a> agus <a href="http://www.irishstatutebook.ie/2011/en/si/0276.html">Rialacháin na
    gComhphobal Eorpach (Loingeas Trádála) (Fiosrú Timpistí), 2011</a>
    foráil d’imscrúdú ag <a href="http://www.mcib.ie/">an mBord um
    Imscrúdú Taismí Muirí (BITM)</a> ar thaismigh mhuirí a thiteann amach
    in uiscí na hÉireann nó ina mbíonn baint ag árthaí cláraithe
    Éireannacha.</li>
  <li>Déanann <a href="http://www.aaiu.ie/">an tAonad um Imscrúdú
    Aerthionóiscí (AIAT)</a> imscrúdú ar thimpistí aerárthaigh agus ar
    theagmhais a tharlaíonn laistigh den Stát faoi <a href="http://www.irishstatutebook.ie/2009/en/si/0460.html">na Rialacháin
    Aerloingseoireachta (Timpistí, Teagmhais Thromchúiseacha agus Teagmhais a
    Fhógairt agus a Imscrúdú), 2009</a>.</li>
</ul><p>Anuas air sin, tugann comhlachtaí eile, ar nós <a href="http://www.audgen.gov.ie/viewdoc.asp?DocID=-1&amp;CatID=5&amp;UserLang=EN&amp;m=13">Oifig
an Ard-Reachtaire Cuntas agus Ciste</a> agus <a href="http://www.ombudsman.gov.ie/en/Publications/Investigation-Reports/">Oifig
an Ombudsman</a> faoi imscrúduithe.</p>

<h3>Fiosrúcháin pharlaiminteacha</h3>

<p>Tá <a href="http://www.oireachtas.ie/parliament/oireachtasbusiness/committees_list/www.oireachtas/committees/fact-sheets/">córas
speisialaithe coistí</a> ag an Oireachtas a thugann comhairle ar réimse
fairsing gnó reachtaíochta, shóisialta, eacnamaíoch agus airgeadais. Ar
bhonn leanúnach, foilsíonn coistí <a href="http://www.oireachtas.ie/parliament/oireachtasbusiness/committees_list/www.oireachtas/committees/committee-reports/">tuarascálacha
agus torthaí a gcuid imscrúduithe</a>. Cuireadh roinnt imscrúduithe de chuid
an Oireachtais ar bun, ar nós <a href="http://www.oireachtas.ie/parliament/oireachtasbusiness/committees_list/www.oireachtas/committees/parliamentaryinquiries/">an
imscrúdaithe Pharlaimintigh ar D.I.R.T.</a> i 1999, ach go ginearálta,
cuireadh agóidí dlíthiúla ar bun ina gcoinne.</p>

<p>Forálann <a href="http://www.irishstatutebook.ie/2013/en/act/pub/0033/index.html">An tAcht
um Thithe an Oireachtais (Fiosrúcháin, Pribhléidí agus Nósanna Imeachta),
2013</a>, a tháinig i bhfeidhm i Meán Fómhair 2013, d’fhiosrúcháin a
chur ar bun ag an Oireachtas ar shaincheisteanna lena mbaineann tábhacht
phoiblí. Féadfaidh na fiosrúcháin a bheith bainteach le córais,
cleachtais, nósanna imeachta, beartais agus beartas a chur i bhfeidhm, agus
éifeachtacht na gcóras reachtaíochta agus rialála.</p>

<p>Ní féidir leis na fiosrúcháin sin aon chinntí a dhéanamh a imríonn
drochthionchar ar dhea-cháil duine:</p>
<ul><li>Nach comhalta den Dáil nó den Seanad iad, nó</li>
  <li>Nach sealbhóir oifige iad, nó</li>
  <li>Nach duine iad atá cuntasach go díreach don Oireachtas</li>
</ul><p>Dhiúltaigh muintir na tíre <a href="http://www.refcom.ie/en/Past-Referendums/Judges'-Remuneration-and-Houses-of-the-Oireachtas-Inquiries-2011/">leasú
beartaithe Bunreachtúil</a> chun na cumhachtaí sin a bhronnadh ar an
Oireachtas in 2011.</p>

<p>I Samhain 2014, bunaíodh <a href="http://inquiries.oireachtas.ie/banking/">Coiste Fiosrúcháin ar an
nGéarchéim Bhaincéireachta</a> faoi 2013. Is é cuspóir an Fhiosrúcháin
chun fiosrúchán a dhéanamh ar na cúiseanna a raibh Éire thíos le
géarchéim chórasach bhaincéireachta.</p>

<h3>Fiosrúcháin reachtúla agus neamhreachtúla</h3>

<p>Ní chuirtear gach fiosrúchán ar bun ar bhonn reachtúil. In 2000,
bhunaigh an tAire Sláinte agus Leanaí <a href="http://health.gov.ie/blog/press-release/minister-martin-announces-organ-inquiry/">Fiosrúchán
ar Scrúdú Iarbháis Dunne</a> agus in 2012, coimisiúnaíodh tuarascáil ón
Ollamh Walsh, taighdeoir neamhspleách, ar <a href="http://health.gov.ie/blog/publications/report-on-symphysiotomy-in-ireland-1944-1984-professor-oonagh-walsh/">chleachtas
simfiseatóime</a> in Éirinn.</p>

<p>Amanna, is féidir réamhfhiosrúchán a chur ar bun chun obair níos fusa a
dhéanamh d’obair an phríomhfhiosrúcháin. Bunaíodh <a href="http://www.childabusecommission.ie/about/index.html">an Coimisiún chun
Mí-Úsáid Leanaí a Fhiosrú</a> i dtosach báire ar bhonn riaracháin i 1999
sular bunaíodh é ar bhonn reachtúil in 2000 faoin <a href="http://www.irishstatutebook.ie/2000/en/act/pub/0007/index.html">Acht um
Choimisiún chun Drochúsáid Leanaí a Fhiosrú, 2000</a>.</p>

<p>Tá fáil ar bhreis faisnéise ar fhiosrúcháin agus ar imscrúduithe ó <a href="http://www.lawreform.ie/_fileupload/consultation%20papers/cpPublicInquiries.pdf">Pháipéar
Comhairliúcháin um Fhiosrúcháin Phoiblí (pdf)</a> 2003 an Choimisiúin um
Athchóiriú an Dlí.</p>
</div>
<div class="topic base_rates">
<h2 class="topic base_rates_title" id="lcc0f9">Cúiteamh</h2>

<p>Ag leanúint ó fhiosrúchán, is minic gur bunaíodh binse nó scéim
cúitimh chun íospartaigh na heachtra nó an iompair a bhí ina n-ábhar
imscrúdaithe ag an bhfiosrúchán a chúiteamh. Seo a leanas samplaí de na
scéimeanna cúitimh sin:</p>
<ul><li>Bunaíodh <a href="http://www.hepccomptrib.com/">an Binse Cúitimh
    Heipitítis</a> i 1995. Soláthraíonn sé cúiteamh dóibh siúd atá
    galraithe le Heipitíteas C nó le SEIF mar thoradh ar Ghlóbailin
    Imhdíonachta Dhaonna Frith-D a úsáid nó mar thoradh go ndearnadh
    fuilaistriú ort nó gur tugadh táirge fola duit laistigh den Stát.</li>
  <li>Bunaíodh <a href="http://www.rirb.ie/">an Bord Sásamh d’Institiúidí
    Cónaithe</a> in 2002. Bunaíodh é chun cúiteamh a thabhairt dóibh siúd
    ar baineadh mí-úsáid astu nuair a bhídís ina leanaí, fad a bhí
    cónaí orthu i scoileanna saothair, scoileanna ceartúcháin nó in
    institiúidí eile faoi réir rialáil nó imscrúdú an Stáit.</li>
  <li>Bunaíodh <a href="http://www.caranua.ie/">Caranua</a> in 2013 faoin <a href="http://www.irishstatutebook.ie/2012/en/act/pub/0035/index.html">Acht
    um an gCiste Reachtúil Foras Cónaithe, 2012</a> chun cabhrú leo siúd a
    bhí thíos le mí-úsáid in institiúidí cónaithe agus a bhain réitigh
    amach tríd an mBord Sásamh d’Institiúidí Cónaithe nó trí na
    cúirteanna.</li>
  <li>Bunaíodh <a href="http://www.payment-scheme.gov.ie/Symphyisotomy/Symphyisotomy.nsf/page/index-en">an
    Scéim Íocaíochta Simfiseatóime</a> in 2014 chun íocaíochtaí
    ex-gratia a sholáthar do mhná a thug faoi shimfiseatóime mháinliachta
    nó faoi phúbatóime in aon ospidéal sa Stát idir 1940 agus 1990.</li>
</ul></div>
</div>
</html>
