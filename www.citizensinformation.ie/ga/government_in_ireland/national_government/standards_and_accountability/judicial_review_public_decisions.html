<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Athbhreithniú Breithiúnach ar Chinntí Poiblí
</title>
    
    <meta name="description" content="Is féidir leis an Ard-Chúirt athbhreithniú breithiúnach a dhéanamh ar chinntí poiblí le dearbhú an bhfuil siad neamhdhleathach. Faigh amach conas imeachtaí athbhreithnithe bhreithiúnaigh a thionscnamh.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Athbhreithniú Breithiúnach ar Chinntí Poiblí</h1>
	
<ul class="anchorlinks"><li><a href="#lc66f4">Réamhrá</a></li><li><a href="#lc0138">Athbhreithniú Breithiúnach ar Chinntí
Poiblí</a></li><li><a href="#lda582">Nós Imeachta um Athbhreithniú
Breithiúnach</a></li><li><a href="#leaf83">Conas iarratas a dhéanamh</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Tá ag <a href="../../../justice/courts_system/high_court.html">an
Ard-Chúirt</a> cumhacht nó “dlínse" ar a dtugtar "athbhreithniú
breithiúnach". Is éard is athbhreithniú breithiúnach ann ná an bealach
atá ag an Ard-Chúirt chun maoirsiú a dhéanamh ar na híoschúirteanna, <a href="../tribunals_and_investigations/tribunals_introduction.html">binsí</a>
agus ar chomhlachtaí riaracháin eile lena chinntiú go ndéanann siad a
gcinntí i gceart agus i gcomhréir leis an dlí. Baineann athbhreithniú
breithiúnach go bunúsach leis an bpróiseas déanta cinntí seachas le
substaint an chinnidh. Tá scóip theoranta ann, áfach, chun athbhreithniú a
dhéanamh ar shubstaint chinnidh chomh maith. Tá athbhreithniú breithiúnach
roinnte idir dhá phríomhchatagóir: </p>
<ul><li><strong>Athbhreithniú breithiúnach comhghnásach:</strong> Tá an nós
    imeachta a rialaíonn athbhreithniú breithiúnach comhghnásach le sonrú
    in <a href="http://www.courts.ie/rules.nsf/8652fb610b0b37a980256db700399507/a53b0f76ffc6c5b780256d2b0046b3dc?OpenDocument">Ord
    84 de Rialacha na nUaschúirteanna</a>.</li>
  <li><strong>Athbhreithniú breithiúnach reachtúil:</strong> Scéimeanna
    reachtúla sainiúla um athbhreithniú breithiúnach a bhaineann le
    limistéir ar leith de chinntí poiblí a dhéanamh a roghnaigh an
    tOireachtas do scéimeanna sainiúla mar gheall ar na buarthaí beartais
    lena mbaineann. Cuimsíonn reachtaíocht a bhaineann go sonrach leis an
    limistéar sin scéimeanna reachtúla agus an nós imeachta atá i gceist.
    Baineann scéimeanna reachtúla le limistéir ar nós tearmainn, rialú
    truaillithe, pleanáil agus táthcheangal cuideachtaí.</li>
</ul></div>
<div class="topic base_rules">
<h2 class="topic base_rules_title" id="lc0138">Athbhreithniú Breithiúnach ar Chinntí
Poiblí</h2>

<p>Féadfaidh an Ard-Chúirt athbhreithniú breithiúnach a dhéanamh ar
chinntí poiblí a dhéanann comhlachtaí riaracháin agus na
híoschúirteanna. In athbhreithniú breithiúnach, is gnách nach bpléann an
chúirt le fiúntas an chinnidh ach le dlíthiúlacht an phróisis déanta
cinntí, is é sin, conas a rinneadh an cinneadh agus cothroime an chinnidh.</p>

<p>Áirítear le roinnt samplaí de chinntí poiblí:</p>
<ul><li>Cinntí na gCúirteanna Dúiche agus Cuarda</li>
  <li>Breithiúnais ionchoisne</li>
  <li>Cinntí binsí</li>
  <li>Asbhaintí ó phinsin airm</li>
  <li>Comhalta d’óglaigh na hÉireann a dhíscaoileadh</li>
  <li>Dícháiliú chun íocaíochtaí leasa shóisialaigh a fháil</li>
  <li>Pas Éireannach, teastas pósta, nó víosa a dhiúltú</li>
  <li>Cinntí chun iarrthóirí tearmainn a dhíbirt ón tír</li>
  <li>Cinntí <a href="http://www.pleanala.ie/">an Bhoird Phleanála</a> maidir
    le cead pleanála</li>
  <li>Cinntí ó chomhlachtaí Rialtais óna dteastaíonn Measúnú ar an
    Tionchair ar an gComhshaol agus/nó Ceadúnas um Chosc agus Rialú
    Comhtháite ar Thruailliú (IPPC).</li>
  <li>Cinntí <a href="http://www.legalaidboard.ie/">an Bhoird um Chúnamh
    Dlíthiúil</a> agus <a href="http://www.lawsociety.ie/">Dhlí-Chumann na
    hÉireann</a>.</li>
  <li>Cinntí comhlacht poiblí riaracháin lena mbaineann an comhshaol.</li>
</ul><p>Is iad na bunphrionsabail a bhaineann le cinntí poiblí a dhéanamh:</p>
<ul><li>Ní mór go mbeidh an t-údarás ag an té a dhéanann an cinneadh chun
    an cinneadh a dhéanamh a dhéanann difear duit. Má tá an t-údarás ag
    an té a dhéanann an cinneadh chun an cinneadh a dhéanamh, ní mór nach
    sáraíonn sé teorainneacha a (h)údaráis.</li>
  <li>Tá tú i dteideal nósanna imeachta cothroma a fháil maidir le conas a
    dhéantar an cinneadh. Ciallaíonn seo nár cheart don té a dhéanann an
    cinneadh bheith claonta agus nach mór don té a dhéanann an cinneadh
    éisteacht chóir a thabhairt duit.</li>
  <li>Ní mór deis leordhóthanach a thabhairt duit chun do chás a chur i
    láthair. Ní mór duit bheith curtha ar an eolas faoin ábhar agus ní
    mór go dtugtar deis duit chun do thuairim a chur in iúl ar an ábhar atá
    á chur chun cinn ag an taobh eile.</li>
  <li>Ní mór don té a dhéanann an cinneadh gach ceanglas dlíthiúil a
    chomhlíonadh a rialaíonn an cinneadh agus déanamh an chinnidh.</li>
</ul><p>Mura bhfuil an t-údarás ag an té a dhéanann an cinneadh nó mura dtugann
siad nós imeachta cothrom duit, féadfaidh tú imeachtaí um athbhreithniú
breithiúnach a thabhairt a fhad leis an Ard-Chúirt chun cur in aghaidh an
chinnidh. Ní mór duit a léiriú go bhfuil “leas leordhóthanach” agat
sna himeachtaí, is é sin, go ndearna an cinneadh a bhfuil tú ag cur ina
aghaidh difear duit ar bhealach áirithe. Ní mór duit a léiriú, chomh
maith, go bhfuil cás inargóinte agat, is é sin, go bhfuil bunús le do
chás.</p>

<p>Scrúdóidh an Ard-Chúirt an cinneadh agus conas a rinneadh é agus
déanfaidh siad an cinneadh faoi cibé acu an raibh nó nach raibh sé
neamhbhunreachtúil nó mídhleathach. Féadfaidh an Ard-Chúirt, ina dhiaidh
sin, an cinneadh a chur ar neamhní nó a chealú – trí ordú ar a dtugtar
certiorari a eisiúint. Ina theannta sin, féadfaidh an Ard-Chúirt cinnteoir a
ordú, ar a bhfuil an dualgas chun cinneadh a dhéanamh ach ar theip air/uirthi
nó ar dhiúltaigh sé/sí chun amhlaidh a dhéanamh, chun an cinneadh féin a
dhéanamh – tugtar ordú mandamus air seo. Ina theannta sin, féadtar ordú
toirmisc a dheonú faoi na cúinsí cuí – i.e. ordú a leagann cosc ar
dhéantóir cinnidh ó chinneadh a dhéanamh. Áirítear le horduithe eile ar a
bhfuil fáil, dearbhuithe, foláirimh de chineál eatramhach, idirbhreitheach
nó buan, nó dámhachtain damáistí.</p>
</div>
<div class="topic base_rates">
<h2 class="topic base_rates_title" id="lda582">Nós Imeachta um Athbhreithniú
Breithiúnach</h2>

<p>Baineann Athbhreithniú Breithiúnach go príomha le dlíthiúlacht nós
imeachta an chinnidh ach ní fhorálann sé d’athbhreithniú fhiúntais an
chinnidh. Féadtar cinneadh comhlacht riaracháin a chur ar leataobh ar an
mbonn go bhfuil sé míréasúnta nó neamhréasúnach nó go bhféadfadh sé
bheith díréireach.</p>

<p>Tá an nós imeachta um athbhreithniú breithiúnach comhghnásach á rialú
ag <a href="http://www.courts.ie/rules.nsf/8652fb610b0b37a980256db700399507/a53b0f76ffc6c5b780256d2b0046b3dc?OpenDocument">Ord
84 de Rialacha na nUaschúirteanna</a>.</p>

<h3>An Chéim Cheada</h3>

<p>Baineann “an chéim cheada” éigeantach leis an gcéad chéim sa nós
imeachta um athbhreithniú breithiúnach. Ag an gcéim seo, ní mór iarratas a
dhéanamh, i dtosach báire, ar chead chun imeachtaí um athbhreithniú
breithiúnach a thabhairt chun na cúirte. Úsáidtear an chéim cheada chun
éilimh a shainaithint agus a scagadh, ag luathchéim, a d’fhéadfadh bheith
amhrasach nó gan fhiúntas. Ag an gcéim cheada, ní mór duit a léiriú go
bhfuil “leas leordhóthanach" agat san ábhar. I bhfriotal eile, ní mór
duit a léiriú go ndéanann an cinneadh a bhfuil tú ag cur ina aghaidh difear
duit ar bhealach áirithe. Féadfaidh scéimeanna speisialaithe reachtúla le
haghaidh athbhreithniú breithiúnach a fhorordú cé ar féidir leo iarratas a
dhéanamh ar chead. Ní mór duit a léiriú go bhfuil cás inargóinte agat
agus go bhfuil bunús le do chás, agus gur dócha go réasúnta go n-éireoidh
leis.</p>

<p>Ta an t-iarratas ar an gcúirt bunaithe ar ráiteas bunús. Ba cheart go
leagfar amach sa ráiteas seo na cúiseanna lena lorgaítear athbhreithniú
breithiúnach. Ba cheart go ngabhfaidh mionnscríbhinn leis.</p>

<p>Má thugtar cead chun leanúint ar aghaidh, féadfaidh an t-iarratasóir na
himeachtaí um athbhreithniú breithiúnach a thabhairt leo. Ba cheart fógra
tairisceana a réiteach agus, mar aon leis an ordú cúirte a thugann cead chun
leanúint leis an athbhreithniú breithiúnach agus ba cheart an ráiteas
bunús agus an mhionnscríbhinn a réitíodh don chéim ní ba luaithe a
sholáthar do gach duine ar a mbíonn tionchar díreach ag an iarratas.</p>

<h3>Ráiteas Freasúra</h3>

<p>Ní mór d’fhreagróir ar mian leis/léi cur in aghaidh iarratais ar
athbhreithniú breithiúnach, Ráiteas Freasúra a chomhdú, agus féadfaidh
siad mionnscríbhinn freagartha a chomhdú ina gcuirtear in aghaidh na
bhfíricí a leagann an t-iarratasóir amach. A luaithe a chuirtear deireadh
leis na himeachtaí, gabhann an t-ábhar ar aghaidh chun éisteachta.</p>

<h3>Páirtithe fógra</h3>

<p>Ba cheart fógra a thabhairt d’aon duine a bhféadfadh imeachtaí an
athbhreithnithe bhreithiúnaigh agus an breithiúnas difear a dhéanamh dóibh
nó féadfaidh siad iarratas a dhéanamh go n-éistfear leo mar pháirtí
fógra. Mar shampla, sa chás go gcuireann duine in aghaidh cead pleanála a
dheonaigh an Bord Pleanála (an freagróir), bheadh teidlíocht ag an
iarratasóir ar an gcead pleanála, chomh maith, go n-éistfí leis/léi sna
himeachtaí mar pháirtí fógra mar gheall go mbeidh tionchar ag na
himeachtaí ar a (h)iarratas pleanála.</p>

<h3>Teorainneacha Ama</h3>

<p>Déanann Ordú 84, Riail 21(1) de Rialacha na Cúirte Uachtaraí, foráil go
ndéanfar iarratas ar chead chun iarratas a dhéanamh ar athbhreithniú
breithiúnach laistigh de 3 mhí ón dáta a tháinig na bunúis don iarratas
chun solais.</p>

<p>Sa chás gurb é ordú certiorari an faoiseamh a lorgaítear maidir le haon
bhreithiúnas, ordú, ciontú nó imeacht eile, glacfar leis gurb ionann a
bheidh an dáta a tháinig na bunúis chun solais don iarratas den chéad uair
agus dáta an bhreithiúnais, an ordaithe, an chiontaithe nó an imeachta
sin.</p>

<p>Forálann Ordú 84, Riail 21(3), áfach, síneadh ama d’iarratas ar
athbhreithniú breithiúnach ach ní shínfidh an Chúirt an tréimhse sin ach
amháin má bhíonn siad sásta maidir leis an méid a leanas:</p>
<ul><li>Tá údar maith agus leordhóthanach ann chun amhlaidh a dhéanamh,
    <strong>agus</strong></li>
  <li>Cibé acu go raibh na cúinsí as ar eascair an teip chun an t-iarratas
    ar chead a dhéanamh laistigh de thréimhse thrí mhí: 
    <p>(i) lasmuigh de smacht, nó</p>
    <p>(ii) nach bhféadfadh an t-iarratasóir coinne bheith aige/aici leis an
    síneadh sin.</p>
  </li>
</ul><p>Thairis sin, forálann Ordú 84, Riail 21(4), chomh maith, go bhféadfaidh
an Chúirt aird a bheith ar an tionchar ag a bhféadfadh síneadh na tréimhse
bheith ar fhreagróir nó ar thríú páirtí, agus breithniú á dhéanamh ar
cibé acu arb ann nó nach ann do chúis leordhóthanach chun síneadh ama a
dheonú.</p>

<p>Forálann Ordú 84, Riail 21(5) go ndéanfar iarratas bunaithe ar
mhionnscríbhinn arna mionnú ag an iarratasóir nó thar ceann an iarratasóra
ina leagfar amach na cúiseanna lenar theip an t-iarratasóir chun an
t-iarratas a dhéanamh ar chead laistigh den tréimhse thrí mhí agus a
fhíoróidh aon fhíricí ar a mbraitear chun tacú leis na cúiseanna
siúd.</p>

<h3>Scéimeanna reachtúla</h3>

<p>Cuireann scéimeanna um athbhreithniú breithiúnach reachtúil le hOrdú 84
de Rialacha na nUaschúirteanna lena rialacha féin sonracha nós imeachta.
Déanann na scéimeanna reachtúla seo an fháil atá ar athbhreithniú a
laghdú trína leithéid de ghnéithe, mar gheall go bhfuil:</p>
<ul><li>Teorainneacha ama ar iarratas ar chead níos giorra</li>
  <li>Ceanglais chun an té a rinne an cinneadh a chur ar an eolas faoin
    iarratas ar chead</li>
  <li>Tairseacha níos airde arna bhfeidhmiú ag an Ard-Chúirt nuair a bhíonn
    breithniú á dhéanamh ar cibé acu an gceadófar nó nach gceadófar
    cead, mar shampla, bunúis shuntasacha seachas cás inargóinte.</li>
</ul><p>Tá fáil ar shamplaí de scéimeanna reachtúla inár gcáipéis: <a href="../../../environment/environmental_law/judicial_review_in_planning_and_environmental_matters.html">Judicial
review in planning and environmental matters</a>.</p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Más mian leat tús a chur le himeachtaí um athbhreithniú breithiúnach,
b’fhéidir gur mian leat teagmháil a dhéanamh le <a href="../../../justice/courtroom/solicitors.html">haturnae</a> a
thabharfaidh faisnéis d'abhcóide chun na páipéir a dhréachtú don chás.
Ina theannta sin, is féidir leat ionadaíocht a dhéanamh duit féin más mian
leat do chostais dlí a choimeád íseal. </p>

<h3>Costais </h3>

<p>Ní ann d’aon ráta seasta muirear le haghaidh táillí dlí, agus mar
sin, ba cheart duit roinnt meastacháin a fháil sula ndéanann tú cinneadh ar
ionadaíocht dhlíthiúil. Ní mór do d’aturnae comhairle a chur ort i
scríbhinn faoi na táillí a ghearrfar ort dá s(h)eirbhísí. Murar féidir
suim chríochnaitheach a thabhairt duit, ní mór dó/di suim a mheas nó ar a
laghad, an bonn ar a ríomhfar muirir nó táillí.</p>

<p>Tá eolas maidir le costais i gcásanna athbhreithnithe bhreithiúnaigh ar
chinntí lena mbaineann ábhair áirithe chomhshaoil ar fáil inár gcáipéis:
<a href="../../../environment/environmental_law/judicial_review_in_planning_and_environmental_matters.html">Athbhreithniú
breithiúnach i bpleanáil agus in ábhair chomhshaoil</a>. Féach courts.ie ar
<a href="http://www.courts.ie/courts.ie/library3.nsf/pagecurrent/86F3E130183672A080257FB2003DD36A?opendocument&amp;l=en">fhaisnéis
maidir le táillí cúirte iníoctha</a>.</p>
</div>
</div>
</html>
