<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Gearradh cánach ar dhaoine pósta in Éirinn
</title>
    
    <meta name="description" content="Tá trí bhealach inar féidir cáin a ghearradh ort mar dhuine     pósta in Éirinn. Déan iniúchadh ar na roghanna agus faigh amach cén chaoi     iarratas a dhéanamh.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Gearradh cánach ar dhaoine pósta in Éirinn</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li><li><a href="#l27d15">Rátaí</a></li><li><a href="#leaf83">Conas iarratas a dhéanamh</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Sa bhliain ina bpósann tú, caitear leat agus le do pháirtí fós mar
dhaoine singile ó thaobh cánach de. Má bhíonn an méid cánach a íocann
sibh mar bheirt shingil níos mó ná an méid cánach a bheadh iníoctha dá
ngearrfaí cáin oraibh mar lánúin phósta áfach, beidh sibh in ann éileamh
a dhéanamh ar an difríocht idir an dá shuim. (I bhfocail eile, beidh sibh in
ann éileamh a dhéanamh ar aisíocaíocht chánach). Ní bhíonn
aisíocaíochtaí dlite ach ó dháta an phósta, agus ríomhfar iad tar éis
an 31 Nollaig ina dhiaidh. Mar shampla, má phós tú i Mí Eanáir 2014,
ríomhfar aisíocaíocht chánach ar bith a d'fhéadfadh a bheith iníoctha,
tar éis an 31 Nollaig 2014. </p>

<p>De ghnáth ní bhíonn aisíocaíochtaí dlite ach sa chás ina ngearrtar
cáin ar lánúin ar rátaí difriúla, agus go bhféadfadh páirtí amháin
leas a bhaint as scoithphointe an ráta chaighdeánaigh nár úsáideadh, nó
as cuid de chreidmheasanna cánach nár úsáideadh de chuid an chéile eile.
</p>

<p>Nuair a phósann tú, mar sin, tá sé tábhachtach an oifig chánach a chur
ar an eolas faoi dháta an phósta. Beidh ort <a shape="rect" href="/ga/social_welfare/irish_social_welfare_system/personal_public_service_number.html">d'Uimhir
Phearsanta Seirbhíse Poiblí</a> agus uimhir do pháirtí a chur in iúl chomh
maith. </p>

<p>I gcomhair na mblianta i ndiaidh do phósta, tá trí rogha ar fáil ó
taobh cánachais ar dhaoine pósta. Déantar cur síos thíos ar na roghanna go
léir agus na torthaí a éiríonn as iad a roghnú. (Tá samplaí de dhaoine
sna cásanna seo ar fáil sa bhileog ag deireadh na cáipéise seo, a
d'fhéadfá a íoschóipeáil, agus tabharfaidh sé sin cúnamh duit na
torthaí praiticiúla a leanann gach rogha a thuiscint).</p>
<ul><li>Measúnú mar dhuine singil (is é sin, gearrtar cáin oraibh beirt mar
    dhaoine singile) </li>
  <li>Measúnú ar leithligh </li>
  <li>Cóimheasúnú/comhiomlánú. </li>
</ul></div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Measúnú mar dhuine singil</h3>

<p>Le measúnú mar dhuine singil, caitear le gach páirtí mar dhuine singil
ó thaobh cánach de. Faoin rogha seo:</p>
<ul><li>Gearrtar cáin ar an mbeirt pháirtithe ar a n-ioncam féin </li>
  <li>Faigheann an bheirt pháirtithe creidmheasanna cánach agus scoithphointe
    an ráta chaighdeánaigh dlite ag duine singil </li>
  <li>Íocann an bheirt pháirtithe a gcáin féin </li>
  <li>Líonann an bheirt pháirtithe a dtuairisceáin ioncaim féin agus
    déanann siad éileamh ar a gcreidmheasanna cánach féin. Ní fhéadfaidh
    páirtí amháin faoiseamh a éileamh ar íocaíochtaí a rinne an duine
    eile. Níl aon cheart acu creidmheasanna cánach nó scoithphointe an ráta
    chaighdeánaigh a aistriú chuig a chéile. </li>
</ul><p>Chun éileamh a dhéanamh ar mheasúnú mar dhuine singil, ní mór duit
iarratas scríofa a dhéanamh go dtí d'oifig chánach. Is féidir leis an
mbeirt pháirtithe an t-éileamh a dhéanamh, agus leanann an rogha go dtí go
n-athraíonn an duine a dhéanann an t-éileamh a (h)intinn. Má bhíonn tú ag
iarraidh éileamh a dhéanamh ar mheasúnú mar dhuine singil, beidh ort
iarratas a dhéanamh taobh istigh den bhliain chánach (de rogha ag tús na
bliana, i mí Eanáir).</p>

<p>Tá an rogha ar mheasúnú mar dhuine singil nuair atá tú pósta
míbhuntáisteach i gcásanna áirithe. Tá sé amhlaidh go príomha mar nach
féidir creidmheasanna cánach nó scoithphointe an ráta chaighdeánaigh a
aistriú. Má tá duine cleithiúnach faoi do chúram, ní féidir leat
éileamh a dhéanamh ar Chreidmheas Cánach do Chúramóir Baile.</p>

<h3>Measúnú ar leithligh</h3>

<p>Le measúnú ar leithligh, bíonn gnóthaí cánach céilí neamhspleách ar
a chéile. Is í an difríocht idir measúnú ar leithligh agus an rogha roimhe
(measúnú mar dhuine singil) ná, faoin rogha seo, go roinntear cuid de na
creidmheasanna cánach go cothrom eadraibh. Is iad na creidmeasanna cánach seo
ná:</p>
<ul><li>Creidmheas cánach pósta, </li>
  <li>Creidmheas cánach aoise, </li>
  <li><a shape="rect" href="../tax_credits_and_reliefs_for_people_with_disabilities/tax_reliefs_for_people_with_a_visual_impairment.html">Creidmheas
    Cánach do Dhuine Dall,</a> </li>
  <li><a shape="rect" href="../tax_credits_and_reliefs_for_people_with_disabilities/incapacitated_child_tax_credit.html">Creidmheas
    Cánach do Leanaí Éagumasacha</a> </li>
</ul><p>Tugtar fuílleach na gcreidmheasanna cánach daoibh araon i gcomhréir leis
an gcostas atá íoctha agat. Tugtar an creidmheas cánach ÍMAT agus costais,
más ann dóibh, don chéile cuí. Is féidir le páirtí amháin éileamh a
dhéanamh ar chreidmheasanna cánach ar bith seachas an creidmheas cánach
ÍMAT agus costais fhostaíochta nár úsáid an céile eile. De ghnáth ní
athraítear na creidmheasanna cánach go dtí tar éis deireadh na bliana
cánach.</p>

<p>Is féidir creidmheasanna cánach nár úsáideadh agus scoithphointe an
ráta chaighdeánaigh suas go €41,800 do 2014 - ach amháin an creidmheas
cánach ÍMAT agus costais fhostaíochta - a aistriú go dtí an céile eile,
ach ag deireadh na bliana cánach amháin. Níl an méadú ar bhanda an ráta
chánach chaighdeánaigh suas go €23,800 do 2014 inaistrithe idir chéilí.
Má cheapann tú go bhfuil creidmheasanna cánach nó scoithphointe an ráta
chaighdeánaigh nach bhfuil úsáidte agat, téigh i dteagmháil le d'oifig
chánach le haghaidh athbreithnithe tar éis deireadh na bliana cánach. San
iomlán tá an méid cánach atá iníoctha faoin rogha seo (measúnú ar
leithligh) mar a chéile leis an méid atá iníoctha faoi chóimheasúnú a
phléitear thíos. </p>

<p>Chun iarratas a dhéanamh ar mheasúnú ar leithligh, ní foláir duit
éileamh scríofa a dhéanamh. Ní foláir an t-éileamh a dhéanamh sa
tréimhse idir 1 Deireadh Fómhair agus 31 Márta. Ní féidir é a iardhátú
agus leanann an rogha seo go dtí go dtarraingíonn duine agaibh siar í. Is
féidir le ceachtar agaibh iarratas a dhéanamh ar mheasúnú den chineál seo.
Chun an rogha a tharraingt siar, caithfear iarratas scríofa a chur chuig
d'oifig chánach. Is féidir le gach páirtí tuairisceán ar leith a líonadh
dá (h)ioncam féin. Glacfaidh d'oifig chánach, áfach, le comhthuairisceán
(a d'fhéadfadh ceachtar agaibh a dhéanamh) má chlúdaíonn an
comhthuairisceán ioncam an dá chéile. </p>

<h3>Cóimheasúnú</h3>

<p>De ghnáth is é cóimheasúnú (nó comhiomlánú) an cineál measúnaithe
is mó a théann chun tairbhe do lanúin phósta. Cuireann an oifig chánach an
rogha seo i bhfeidhm go huathoibritheach nuair a chuireann tú iad ar an eolas
faoi do phósadh, ach ní chuireann sé sin cosc ort aon cheann de na roghanna
a scrúdaíodh cheana a roghnú. Faoin rogha seo, is féidir le céilí
creidmheasanna cánach agus scoithphointe an ráta chaighdeánaigh a dháileadh
eatarthu mar a fheileann dá gcás féin. </p>

<p>Muna bhfuil ioncam ach ag páirtí amháin, tabharfar na creidmheasanna
cánach ar fad agus scoithphointe an ráta chaighdeánaigh don pháirtí leis
an ioncam. </p>

<p>Má tá ioncam incháinithe ag an mbeirt agaibh, tá an rogha agaibh
cinneadh a dhéanamh cé hé an páirtí inmheasta. Ansin iarrann tú ar an
oifig chánach na creidmheasanna cánach agus scoithphointe an ráta
chaighdeánaigh a dháileadh oraibh mar is mian libh. (Níl an creidmheas
cánach ÍMAT, costais fhostaíochta agus scoithphointe bunúsach an ráta
chaighdeánaigh de €23,800 i 2014 inaistrithe). </p>

<p>Muna bhfaigheann an oifig chánach iarratas uaibh ar bhur gcreidmheasanna
cánach a dháileadh ar bhealach ar leith, de ghnáth tabharfaidh an oifig
chánach na creidmheasanna cánach go léir (seachas creidmheasanna cánach
ÍMAT an pháirtí eile agus creidmeasanna cánach costais) don chéile atá á
mheasúnú. Caithfidh an céile atá á m(h)easúnú an tuairisceán ioncaim
don lanúin a líonadh agus gearrfar cáin air/uirthi ar chomhioncam na
lánúine. </p>

<p>Má tá céile amháin féinfhostaithe, fós féin is féidir cóimheasúnú
a chur i bhfeidhm. Is féidir leis an tsolúbthacht a bhaineann leis an rogha
seo a bheith an-áisiúil, go háirithe má íocann duine agaibh cáin faoin
gcóras ÍMAT agus an duine eile faoin gcóras féinmheasúnaithe. Faoin
gcóras cóimheasúnaithe ligtear leat breathnú ar do chúinsí chun an
cinneadh a dhéanamh an íocfar an chuid is mó den cháin faoin gcóras ÍMAT
nó mar chnapshuim ar mheasúnú. Braitheann sé seo ar an gcaoi ina ndáiltear
na creidmheasanna cánach. Má roghnaíonn tú go n-íocfar an chuid is mó den
cháin faoin gcóras ÍMAT, ba cheart na creidmheasanna cánach a
fhritháireamh i gcoinne an ioncaim fhéinmheasúnaithe, (seachas creidmheas
cánach ÍMAT agus costais fhostaíochta). </p>

<p>Déanann an bheirt agaibh an cinneadh cé a bheidh mar chéile inmheasta.
Ní chaithfidh sibh aon rud a dhéanamh ach a chur in iúl cé a bheidh mar
chéile inmheasta. Tá an fhoirm a chaithfidh sibh a líonadh ar fáil sa
bhileog ag deireadh na cáipéise seo agus is féidir í a íoschóipeáil. Go
hidéalach, ba cheart daoibh an céile inmheasta a ainmniú roimh dheireadh na
bliana cánach (is é sin 1 Eanáir) chun a bheith cinnte go ndáiltear na
creidmheasanna cánach cearta agus scoithphointe an ráta chaighdeánaigh ar na
céilí araon ó thús na bliana cánach. Muna bhfuil an t-ainmniú déanta
agat, is é an céile inmheasta ná an céile inmheasta leis an ioncam is airde
sa bhliain dheireanach a bhfuil sonraí ioncam an dá chéile ar fáil di.
Fanann an duine seo mar chéile inmheasta go dtí go gcomhchinneann an bheirt
agaibh go mbeidh an céile eile mar chéile inmheasta, nó go dtí go
roghnaíonn ceachtar agaibh measúnú ar leithligh nó measúnú mar dhuine
singil. </p>

<h3>Aisíocaíochtaí cánach</h3>

<p>De ghnáth roinnfear agus aisíocfar aisíocaíochtaí a éiríonn as
athbhreithniú cinn bhliana ar bhonn na cánach a d'íoc gach céile. </p>

<p>Má tá an bheirt agaibh fostaithe eisítear Teastas Creidmheasanna Cánach
don bheirt agaibh. Taispeántar na creidmheasanna cánach agus na faoisimh go
léir dlite do lánúin phósta nuair atá cóimheasúnú i bhfeidhm ar fhógra
an chéile inmheasta - taispeántar an tsuim "dáilte d'fhostaíochtaí eile"
chomh maith. Léiríonn an tsuim seo ("dáilte d’fhostaíochtaí eile") na
creidmheasanna cánach a dháiltear don chéile eile agus d'fhéadfadh
creidmheasanna cánach dáilte d'fhofhostaíocht nó pinsean ceachtar céile a
bheith san áireamh. </p>
</div>
<div class="topic base_rates">
<h2 class="topic base_rates_title" id="l27d15">Rátaí</h2>

<p>Is é scoithphointe an ráta chaighdeánaigh do lánúineacha pósta don
bhliain 2014 ná €41,800 ag 20%, fuílleach ag 41%, faoi réir ag méadú
suas go uasmhéid €23,800 do lánúineacha dé-ioncaim. Tá teorainn ar an
méadú don cheann is lú, </p>
<ul><li>€23,800 do 2014 <strong>nó</strong> </li>
  <li>Ioncam an chéile leis an ioncam is lú. </li>
</ul><p>Imoibríonn an méadú i scoithphointe an ráta chaighdeánaigh leis an
gCreidmheas Cánach do Chúramóir Baile. Má tá an méadú i scoithphointe an
ráta chaighdeánaigh níos tairbhí duit, áfach, is féidir leat an méadú i
scoithphointe an ráta chaighdeánaigh a éileamh in áit an Chreidmheasa
Cánach do Chúramóir Baile. Sa ghnáthchúrsa, tabharfaidh an oifig chánach
duit cibé ceann is tairbhí duit. Is féidir tuilleadh faoi <a shape="rect" href="http://www.revenue.ie/leaflets/it66.pdf">Chreidmheas Cánach do
Chúramóir Baile (pdf)</a> a léamh anseo.</p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Cóimheasúnú: Chun an céile inmheasta a ainmniú nó a athrú caithfidh
tú dul i dteagmháil leis na Coimisinéirí Ioncaim roimh 31 Márta 2014 –
féach ‘Cá háit a ndéanfaidh mé iarratas’ thíos. Is féidir leat an <a href="http://www.revenue.ie/en/tax/it/forms/assessable-spouse-election-form.pdf">Fhoirm
Roghnú Chéile Inmheasta (pdf)</a> a chomhlánú freisin agus í do na
Coimisinéirí Ioncaim a sheoladh roimh 31 Márta 2014.</p>

<p>Measúnú ar leithligh: Chun iarratas a dhéanamh ar mheasúnú ar
leithligh, caithfidh tú dul i dteagmháil leis na Coimisinéirí Ioncaim sa
tréimhse idir 1 Deireadh Fómhair 2013 agus 31 Márta 2014 – féach ‘Cá
háit a ndéanfaidh mé iarratas’ thíos.</p>

<p>Tá tuilleadh eolais faoi ghearradh cánach ar dhaoine pósta, le samplaí a
léiríonn an chaoi a ngearrfar cáin ar ioncam, ar fáil sa bhileog na
gCoimisinéirí Ioncaim IT2 Gearradh Cánach ar Dhaoine Pósta.</p>

<p>Tá ceisteanna coitianta faoi ghearradh cánach tar éis pósadh tairgthe ag
na Coimisinéirí Ioncaim<br><br></p>

<p><br></p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Bain úsáid as <a shape="rect" href="http://www.revenue.ie/ga/contact/lo-call.html">aimsitheoir teagmhála na
gCoimisinéirí Ioncaim le huimhir Lóghlao do réigiúin</a> féin a fháil.
</p>

<p>Is féidir leat <a shape="rect" href="http://www.revenue.ie/ga/contact/index.html">sonraí teagmhála níos
mionsonraithe na gCoimisinéirí Ioncaim do do réigiún féin</a> a fháil
anseo. </p>

<p><br></p>
</div>
</div>
</html>
