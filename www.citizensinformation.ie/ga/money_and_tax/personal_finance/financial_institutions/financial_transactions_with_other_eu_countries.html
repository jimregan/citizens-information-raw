<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Díospóidí le hinstitiúidí airgeadais i dtíortha eile de chuid an
  AE
</title>
    
    <meta name="description" content="Pléann an cháipéis seo Rialachain an AE maidir le bearta airgeadais trasteorann taobh istigh den Chrios Eorpach. ">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Díospóidí le hinstitiúidí airgeadais i dtíortha eile de chuid an
  AE</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l855cd">LAÍE (An Limistéar Aonair
d’Íocaíochtaí Euro)</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Faoi dhlí an AE, ba cheart gurbh ionann muirir bhainc le haghaidh
idirbheartaíochtaí airgeadais laistigh de bhallstáit an AE agus idir stáit
an AE. Mar shampla, má aistarraingíonn tú airgead ó do chuntas bainc
Éireannach agus leas á bhaint as UMB sa Ghearmáin, ba cheart gurbh ionann an
muirear don idirbheartaíocht seo agus an muirear a d’íocfá dá
n-aistarraingneofá an tsuim chéanna agus UMB in Éirinn nach cuid de do
ghréasán bainc á úsáid.</p>

<p>Déileálann <a href="http://eur-lex.europa.eu/LexUriServ/LexUriServ.do?uri=OJ:L:2009:266:0011:0018:EN:PDF">Rialachán
(CE) Uimh.924/2009 (pdf)</a> le muirir le haghaidh íocaíochtaí trasteorann
agus náisiúnta i euro. Baineann sé le híocaíochtaí i euro i ngach
ballstát AE. Is é an cuspóir a chinntiú gurb ionann muirir le haghaidh
idirbheartaíochtaí coibhéiseacha náisiúnta agus trasteorann i euro.</p>

<p>Is é an bunphrionsabal nach mór do na muirir le haghaidh
idirbheartaíochtaí a thairgeann soláthraí seirbhíse íocaíochta (do
bhanc) bheith mar an gcéanna, i gcás íocaíochtaí den luach céanna, cibé
acu más íocaíocht náisiúnta (seachas do bhanc féin) nó íocaíocht
trasteorann atá i gceist. Ní féidir táillí breise a ghearradh ort (mar
shampla, táillí bliantúla nó muirir aonuaire) mar gheall ar do chárta a
úsáid i mballstáit eile AE.</p>

<p>Baineann an Rialachán le gach íocaíocht a phróiseáltar go leictreonach,
leis an méid a leanas a áireamh:</p>
<ul><li>Aistrithe creidmheasa</li>
  <li>Dochair dhíreacha</li>
  <li>Aistarraingtí airgid ag dáileoirí airgid (UMBanna)</li>
  <li>Íocaíochtaí cárta dochair agus creidmheasa</li>
  <li>Íocaíocht airgid</li>
</ul><p>D’fhéadfadh roinnt cionníollach bheith i gceist, ag brath ar shaghas na
híocaíochta. Mar shampla, le haghaidh aistrithe creidmheasa agus dochair
dhíreacha, ní mór duit Uimhir Idirnáisiúnta Chuntas Bainc (IBAN) agus Cód
Aitheantais Bhainc (CAB) a úsáid nuair a bhíonn an íocaíocht á hordú
agat.</p>

<p>Ní bhaineann an Rialachán le seiceanna (go príomha mar gheall go bhfuil
laghdú ag teacht ar úsáid seiceanna ar fud an AE) agus ní bhaineann sé le
tiontuithe airgeadra isteach agus amach ó euro.</p>

<h3>Cén fhad ar cheart go nglacfadh aistrithe airgid laistigh den AE?</h3>

<p>Ní dhéileálann an Rialachán leis an tsaincheist seo. Ar a shon sin,
luaitear sa <a href="http://eur-lex.europa.eu/LexUriServ/LexUriServ.do?uri=OJ:L:2007:319:0001:0036:EN:PDF">Treoir
maidir le Seirbhísí Íocaíochta (2007/64/CE) (pdf)</a>, i gcás aistrithe
trasteorann nach mbíonn malartú airgeadra i gceist leo (mar shampla,
aistrithe euro), gur cheart go mbeadh fáil ar an airgead faoi dheireadh an
chéid lá gnó eile. D’fhéadfadh sé lá eile gnó a ghlacadh má dhéantar
an idirbheartaíocht le hordú páipéir. Rinneadh an Treoir seo a aistriú
isteach go dlí na hÉireann ag <a href="http://www.irishstatutebook.ie/2009/en/si/0383.html">I.R. Uimh. 383/2009
– Rialacháin na gComhphobal Eorpach (Seirbhísí Íocaíochta), 2009</a>.</p>
</div>
<div class="topic base_rules">
<h2 class="topic base_rules_title" id="l855cd">LAÍE (An Limistéar Aonair
d’Íocaíochtaí Euro)</h2>

<p>Déanfaidh an Limistéar Aonair d’Íocaíochtaí Euro (LAÍE) gach
íocaíocht leictreonach ar fud limistéar an euro chomh héasca is a bhíonn
sé íocaíochtaí leictreonacha náisiúnta a dhéanamh laistigh de thír
amháin. Is iad an Coimisiún Eorpach agus an Banc Ceannais Eorpach atá ag
tacú leis an tionscadal LAÍE. Cuirfear LAÍE chun feidhme i 34 tír – is
iad sin, na 28 ballstát den AE (lena n-áirítear tíortha nach n-úsáidtear
an euro mar phríomhairgeadra iontu) agus an Iorua, an Íoslainn,
Lichtinstéin, an Eilvéis, San Marino agus Monacó.</p>

<p>Chun é sin a bhaint amach, cuireadh sraith choiteann ionstraimí
íocaíochta le chéile, mar aon le caighdeáin choiteanna agus bonn
dlíthiúil d’íocaíochtaí ar fud na hEorpa a dhéanamh tapa, éifeachtúil
agus slán.</p>

<p>A bhuí le tabhairt isteach an Limistéir Aonair d’Íocaíochtaí Euro:</p>
<ul><li>Beidh tú in ann do chárta dochair a úsáid áit ar bith i limistéar
    an euro</li>
  <li>Beidh tú in ann aistrithe trasteorann bainc a dhéanamh go slán, go
    pras agus go hiomlán</li>
  <li>Beidh tú in ann dochair dhíreacha a bhunú áit ar bith i limistéar an
    euro</li>
  <li>Ní bheidh ach cuntas bainc amháin de dhíth ort i limistéar iomlán an
    euro</li>
</ul><p>Ní féidir le híocóir ná le híocaí éileamh ort cuntas bainc a
choinneáil in aon tír ar leith chun gur féidir íocaíochtaí a dhéanamh
nó a fháil Mar shampla, d’fhéadfadh Éireannach atá ag obair sa Fhrainc
iarraidh ar a f(h)ostóir Francach a t(h)uarastal a chur isteach ina c(h)untas
bainc Éireannach agus d’fhéadfadh sé/sí an cuntas sin a úsáid chun
dochair dhíreacha agus billí a íoc sa Fhrainc.</p>

<h3>Príomhathruithe do thomhaltóirí</h3>

<p>Bainfidh an príomhathrú leis an dóigh a sainaithnítear do bhanc agus do
chuntas bainc nuair a bhíonn íocaíochtaí á ndéanamh agus á bhfáil. Agus
an t-aistriú chuig an Limistéar Aonair d’Íocaíochtaí Euro i gcrích,
beidh ort an BIC (Cód Aitheantais Bainc) agus an IBAN (Uimhir Idirnáisiúnta
Chuntas Bainc) chun do bhanc agus do chuntas a shainaithint seachas an NSC
(Cód Sórtála Náisiúnta) agus an Uimhir Chuntais (dá ngairtear BBAN nó
‘bunuimhir chuntas bainc’ uaireanta) a úsáideann tú faoi láthair.</p>

<p>Tabharfar na bainc fógra díreach do thomhaltóirí aonair faoi aon
athruithe ar théarmaí agus choinníollacha a gcuntais de bharr chur chun
feidhme LAÍE.</p>

<p>Ón 1 Feabhra 2014, beidh sé éigeantach scor de chórais íocaíochta
‘náisiúnta amháin’ atá ann cheana i limistéar an euro agus gach
íocaíocht leictreonach a dhéanamh de réir chaighdeáin LAÍE. I gcás
ballstát den AE ina n-úsáidtear airgeadra eile seachas an euro mar
phríomhairgeadra, is é an 31 Deireadh Fómhair 2016 an dáta deiridh le
haghaidh gach aistrithe creidmheasa agus dochair dhírigh in euro.</p>

<p>Is í an Treoir maidir le Seirbhísí Íocaíochta (a trasuíodh i ndlí na
hÉireann mar <a href="http://www.irishstatutebook.ie/2009/en/si/0383.html">Rialacháin na
gComhphobal Eorpach (Seirbhísí Íocaíochta) 2009</a>) an creat dlíthiúil
do LAÍE.</p>

<p>Is féidir leat tuilleadh faisnéise a fháil faoi LAÍE ó <a href="http://www.centralbank.ie/paycurr/sepa/Pages/default.aspx">Bhanc Ceannais
na hÉireann</a> agus ón <a href="http://www.ecb.europa.eu/paym/sepa/html/index.en.html">mBanc Ceannais
Eorpach</a>.</p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Má mheasann tú nach bhfuil an tsuim chéanna á gearradh ag do bhanc ort
le haghaidh íocaíochtaí náisiúnta agus trasteorann, ba cheart duit
teagmháil a dhéanamh leo (is fearr é seo a dhéanamh i scríbhinn) agus
iarraidh orthu d'fhadhb a shoiléiriú agus a réiteach.</p>

<p>Má mheasann tú gur sáraíodh rialacha Rialachán (CE) Uimh.924/2009, ba
cheart duit teagmháil a dheanamh le <a href="central_bank_and_financial_services_authority_of_ireland.html">Banc
Ceannais na hÉireann</a> nó leis an údarás cuí sa tír inar tharla an
fhadhb. (Is féidir leat teacht ar liosta de na <a href="http://ec.europa.eu/internal_market/payments/docs/reg-924_2009/competent_authorities_en.pdf">húdaráis
inniúla náisiúnta anseo (pdf)</a>.</p>

<p>Mar mhalairt air sin, más dealraitheach gurb earráid bhainc is cúis le
d'fhadhb seachas mí-fheidhmiú rialacha an Rialacháin, féadfaidh tú
teagmháil a dhéanamh le <a href="../../../consumer_affairs/financial_services/financial_products/protection_of_consumers_of_financial_services.html">hOmbudsman
um Sheirbhísí Airgeadais na hÉireann</a> nó leis an <a href="http://ec.europa.eu/internal_market/payments/docs/reg-924_2009/redress_bodies_en.pdf">gcomhlacht
cuí náisiúnta sásaimh lasmuigh de na cúirteanna (pdf)</a> agus iarraidh
orthu idirghabháil a dhéanamh i réiteach do dhíospóide.</p>
</div>
</div>
</html>
