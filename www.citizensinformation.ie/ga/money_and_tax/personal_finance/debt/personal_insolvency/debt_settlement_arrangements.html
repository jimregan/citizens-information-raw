<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Socruithe Réitigh Fiachais
</title>
    
    <meta name="description" content="Is féidir le daoine nach féidir leo a bhfiacha neamhurraithe iarratas a dhéanamh ar Shocrú Réitigh Fiachais.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Socruithe Réitigh Fiachais</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l309cf">An bhfuil mé incháilithe?</a></li><li><a href="#lfe972">Na príomhghnéithe de DSA</a></li><li><a href="#lfa275">An próiseas DSA</a></li><li><a href="#leaf83">Conas iarratas a dhéanamh</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Tá Socrú Réitigh Fiachais (DSA) ar cheann amháin de 3 mheicníocht
réitigh fiachais a tugadh isteach leis an <a href="http://www.irishstatutebook.ie/2012/en/act/pub/0044/print.html">Acht um
Dhócmhainneacht Phearsanta 2012</a> do dhaoine nach bhfuil sé ar a n-acmhainn
a bhfiacha pearsanta a íoc. Tairgeann na meicníochtaí sin réitigh
dhifriúla do dhaoine i gcásanna difriúla.</p>

<p>Baineann an Socrú Réitigh Fiachais le socrú comhaontaithe fiach
<em>neamhurraithe</em> thar thréimhse 5 bliana de ghnáth. Is féidir an
teorainn 5 bliana a mhéadú go 6 bliana i gcásanna áirithe. Nuair a
chuirtear an DSA i gcrích go sásúil, urscaoilfear na fiacha a chlúdaíonn
sé agus beidh an féichiúnaí sócmhainneach an athuair.</p>

<p>Déantar cur síos sa doiciméad seo ar conas cáiliú le haghaidh DSA agus
conas a oibríonn an próiseas DSA.</p>

<p>D’fhoilsigh <a href="insolvency_service_of_ireland.html">Seirbhís
Dócmhainneachta na hÉireann (ISI)</a> <a href="http://www.isi.gov.ie/en/ISI/Pages/DSA">faisnéis mhionsonraithe faoi
DSAnna</a>, lena n-áirítear cásanna féideartha, ceisteanna coitianta agus
leabhrán. Tugann an SDÉ <a href="http://backontrack.ie/dsa">eolas breise ar
DSAanna</a> agus <a href="http://www.isi.gov.ie/en/ISI/Backontrack_DSA.pdf/Files/Backontrack_DSA.pdf">treoir
ghearr (pdf)</a> ar an suíomh <a href="http://backontrack.ie/">backontrack.ie</a>, atá dírithe ar dhaoine a
bhfuil fadhbanna fiachais acu. </p>

<p>Is féidir <a href="personal_insolvency_options.html">forbhreathnú
ginearálta ar an gcóras dócmhainneachta pearsanta</a> a léamh anseo.</p>
</div>

<div class="topic base_rules">
<h2 class="topic base_rules_title" id="l309cf">An bhfuil mé incháilithe?</h2>

<p>Déanann Socruithe Réitigh Fiachais foráil do shocrú comhaontaithe fiach
i gcás daoine a bhfuil fiacha <em>neamhurraithe</em> acu agus nach bhfuil aon
ionchas acu go mbeidh siad ábalta a bhfiacha a íoc sna 5 bliana romhainn.
Féadfaidh tú DSA a roghnú má tá fiacha <em>urraithe</em> agat freisin, ach
ní chlúdóidh an DSA d’fhiacha urraithe. Féach ‘fiacha urraithe agus
fiacha neamhurraithe’ thíos le haghaidh míniú ar na téarmaí sin a
fháil.</p>

<p>Ní fhéadfaidh tú leas a bhaint as DSA ach uair amháin i do shaol. Ní
fhéadfaidh tú DSA a fháil má tá baint agat le ceann amháin de na próisis
eile um réiteach fiachais a tugadh isteach leis an Acht, nó má tá baint
agat leis an bpróiseas <a href="what_is_bankruptcy.html">féimheachta</a>.
Ní fhéadfaidh tú DSA a fháil ach oiread más rud é gur chuir tú <a href="personal_insolvency_arrangements.html">Socrú um Dhócmhainneacht
Phearsanta</a> nó féimheacht i gcrích le 5 bliana anuas nó gur chuir tú <a href="debt_relief_notices.html">Fógra um Fhaoiseamh Fiachais</a> i gcrích
le 3 bliana anuas.</p>

<p>Ní fhéadfaidh tú DSA a fháil ach trí chomhaontú a fháil ó fhormhór
do chreidiúnaithe neamhurraithe - féach na príomhghnéithe de DSA thíos.</p>

<p>Sula ndéanann tú d’iarratas, caithfidh go bhfuil sainchónaí ort sa
Stát nó, laistigh den bhliain, go raibh tú i do chónaí sa Stát nó go
raibh áit ghnó agat sa Stát.</p>

<h3>Fiacha cáilitheacha</h3>

<p>Mar a luaitear thuas, féadann an DSA fiacha <em>neamhurraithe</em> agus na
fiacha sin amháin a chlúdach. Níl aon teorainn leis an méid iomlán
fiachais is féidir a chlúdach. Mar sin féin, más rud é go bhfuil
d’fhiachas iomlán neamhurraithe agus go bhfuil sé cothrom le €35,000 nó
níos lú (€20,000 ar dtús) féadfaidh tú Fógra um Fhaoiseamh Fiachais a
roghnú in ionad DSA.</p>

<p>Má tá roinnt fiacha <em>urraithe</em> agat, féadfaidh tú iarratas a
dhéanamh ar Shocrú um Dhócmhainneacht Phearsanta, rud a fhéadann fiacha
urraithe agus fiacha neamhurraithe araon a chlúdach. Mar sin féin, más
féidir leat d’fhiacha urraithe a chlúdach, trí aisíocaíochtaí iomlána
a dhéanamh nó trí shocrú a chomhaontú le do chreidiúnaithe urraithe (ar
nós aisíocaíochtaí úis amháin ar do mhorgáiste), féadfaidh tú iarratas
a dhéanamh ar Shocrú um Dhócmhainneacht Fiachais le d’fhiacha
neamhurraithe a chlúdach ar leithligh.</p>

<p>Is gá gur ardaíodh trí cheathrú (75%) ar a laghad de d’fhiacha
neamhurraithe 6 mhí ar a laghad sula ndéanann tú iarratas ar DSA - is é sin
le rá, ní fhéadfaidh tú iarratas a dhéanamh ar DSA má tabhaíodh 25% de
d’fhiacha neamhurraithe le 6 mhí anuas.</p>

<h3>Fiacha urraithe agus fiacha neamhurraithe</h3>

<p>Ní chlúdaíonn Socrú Réitigh Fiachais ach fiacha <em>neamhurraithe</em>.
Dá bhrí sin, tá sé tábhachtach gurb eol duit cé acu atá d’fhiacha
urraithe nó nach bhfuil.</p>

<p>Is é is fiach <em>urraithe</em> ann ná iasacht ar a bhfuil réadmhaoin nó
earraí ar fáil mar urrús in aghaidh neamhíoca. Is iad morgáistí agus
iasachtaí cairr na hiasachtaí urraithe is coitianta.</p>

<p>Ar roinnt samplaí d’fhiacha <em>neamhurraithe</em> tá: riaráiste bille
fóntais (gás, leictreachas, etc.); fiach cárta creidmheasa; rótharraingtí
bainc; iasachtaí comhar creidmheasa. Má chuirtear san áireamh i do
mhorgáiste iad, áfach, éiríonn siad ina n-iasachtaí urraithe.</p>

<h3>Fiacha eisiata</h3>

<p>San Acht um Dhócmhainneacht Phearsanta 2012, sonraítear cineálacha
áirithe féich <strong>nach féidir</strong> leis na socruithe nua réitigh
fiachais iad a dhíscríobh, lena n-áirítear an Socrú Réitigh Fiachais.
Tugtar fiacha <em>eisiata</em> orthu sin.</p>

<p>Is iad seo na cineálacha féich atá <em>eisiata</em> agus nach féidir le
DSA iad a chlúdach:</p>
<ul><li>Fiacha faoi orduithe dlí teaghlaigh, ar nós orduithe cothabhála do
    chéilí agus do leanaí</li>
  <li>Fiacha atá dlite faoi dhámhachtainí cúirte as gortú pearsanta nó
    bás éagórach</li>
  <li>Fiacha a thagann as iasacht (nó staonadh iasachta) a fuarthas trí
    chalaois nó trí éagóir chosúil</li>
  <li>Fiacha a thagann as fíneálacha a ghearr na cúirteanna as cionta
    coiriúla nó orduithe cúirte a rinneadh faoi na hAchtanna um Fháltais ó
    Choireacht</li>
</ul><h3>Fiacha in-eisiata</h3>

<p>Sonraítear san Acht cineálacha áirithe eile féich a bheidh in-eisiata as
DSA. Ciallaíonn sé sin go bhféadfaidh an DSA iad a chlúdach más rud é go
n-iarrtar ar an gcreidiúnaí a gcur san áireamh a cheadú agus go
gcomhaontaíonn an creidiúnaí leis. Sa chás sin, éiríonn siad ina bhfiacha
<em>ceadaithe</em>, is iad sin, fiacha a cheadaíonn an creidiúnaí le bheith
clúdaithe. Más rud é go n-iarrtar ar an gcreidiúnaí déanamh amhlaidh agus
nach bhfreagraíonn sé/sí, measfar gur thug an creidiúnaí toiliú le cur
san áireamh na bhfiach. Is iad na fiacha sin a dhlitear leis an Stát formhór
na gcineálacha féich in-eisiata.</p>

<p>Is iad seo na cineálacha féich atá <em>in-eisiata</em> agus a bhféadfar
iad a chlúdach má chomhaontaíonn an creidiúnaí:</p>
<ul><li>Cánacha, dleachtanna, muirir nó tobhaigh atá dlite leis an Stát,
    amhail cáin ioncaim, an Muirear Teaghlaigh, an Cháin Réadmhaoine
    Áitiúil, CBL, cánacha caipitil</li>
  <li>Muirir sheirbhíse atá dlite le húdaráis áitiúla</li>
  <li>Rátaí</li>
  <li>Airgead atá dlite faoin Scéim um Thacaíocht Tithe Banaltrais (i leith
    iasachta a réamh-íoc FSS le cónaitheoir i dteach banaltrais chun an
    méid atá dlite as an bpríomhtheach príobháideach a chlúdach)</li>
  <li>Airgead atá dlite leis an Roinn Coimirce Sóisialaí, ar nós
    ró-íocaíochtaí</li>
  <li>Fiacha atá dlite le cuideachtaí bainistíochta úinéirí i leith
    muirir bhliantúla sheirbhíse nó ranníocaíochtaí atá dlite as
    forbairtí ilaonaid (is é seo an t-aon fhiach neamh-Stáit sa chatagóir
    seo)</li>
</ul></div>

<div class="topic base_rates">
<h2 class="topic base_rates_title" id="lfe972">Na príomhghnéithe de DSA</h2>

<p>Ní mór duit do thogra le haghaidh Socrú Réitigh Fiachais a dhéanamh
trí Chleachtóir um Dhócmhainneacht Phearsanta (PIP) - féach an próiseas
DSA thíos.</p>

<p>Ní mór an togra le haghaidh DSA a bheith comhaontaithe agat agus faofa ag
cruinniú na gcreidiúnaithe ina dhiaidh sin. Ní mór an DSA molta tacaíocht
a fháil ó chreidiúnaithe a dhéanann ionadaíocht do 65% ar a laghad den
fhiachas iomlán a chlúdaíonn sé.</p>

<p>Is féidir go mbeidh sé i gceist le DSA go ndéanfaidh tú íocaíochtaí
rialta de na méideanna comhaontaithe le do Chleachtóir um Dhócmhainneacht
Phearsanta, a dháilfidh iad ar do chreidiúnaithe de réir théarmaí an
DSA.</p>

<p>Ní fhéadfaidh do chreidiúnaithe caingean a thionscnamh i d’aghaidh chun
an fiach a fhorghníomhú le linn shaolré an DSA. Má chloíonn tú le
téarmaí an DSA, urscaoilfear an chuid eile de d’fhiachas leis na
creidiúnaithe a chlúdaigh sé agus beidh tú sócmhainneach an athuair.</p>

<p><strong>Aitheantas trasteorann</strong></p>

<p>Tá an DSA ainmnithe mar imeacht dócmhainneachta ar féidir leis leas a
bhaint as aitheantas trasteorann. Fágann sé sin go mbeidh an chosaint
chéanna ar chreidiúnaithe i bhformhór na dtíortha eile den AE is atá
aige/aici in Éirinn ag féichiúnaí atá ag baint leas as DSA, faoi réir
agus de réir an <a href="http://eur-lex.europa.eu/LexUriServ/LexUriServ.do?uri=OJ:L:2000:160:0001:0018:en:PDF">Rialacháin
(CE) Uimh. 1346/2000 maidir le hImeachtaí Dócmhainneachta (pdf)</a>, arna
nuashonrú ag <a href="http://www.isi.gov.ie/en/ISI/COUNCIL%20IMPLEMENTING%20REGULATION%20(EU)%20No%20663%20of%202014.pdf/Files/COUNCIL%20IMPLEMENTING%20REGULATION%20(EU)%20No%20663%20of%202014.pdf">Rialachán
(AE) Uimh. 663/2014 (pdf)</a>. Léigh tuilleadh sa <a href="http://www.isi.gov.ie/en/ISI/Pages/FI14000032">phreaseisiúint
seo</a>.</p>

<h3>Téarmaí éigeantacha de DSA</h3>

<p>Is ann do ghnéithe áirithe <strong>nach mór</strong> a bheith sa DSA:</p>
<ul><li>Ní mór gurb é 5 bliana uasfhad an chomhaontaithe ach féadfar é sin a
    shíneadh le bliain amháin ar a mhéad i gcásanna a shonraítear i
    dtéarmaí an chomhaontaithe</li>
  <li>Má chloíonn tú le téarmaí do chomhaontaithe, urscaoilfear na fiacha
    fágtha leis na creidiúnaithe a chlúdaigh sé</li>
  <li>Beidh tú faoi dhliteanas as fiacha áirithe mura ndéantar foráil
    shoiléir sa chomhaontú molta do chomhaontú comhréitigh agus gur
    chomhaontaigh an creidiúnaí i scríbhinn le glacadh leis - féach
    ‘fiacha eisiata’ agus ‘fiacha in-eisiata’ thuas.</li>
  <li>Ní féidir leis an DSA tú a scaoileadh ó fhíneálacha ná ó aon
    phionóis airgeadaíochta eile a thagann as cionta coiriúla</li>
  <li>Ní féidir leis éileamh ort aon sócmhainní atá riachtanach go
    réasúnach le haghaidh d’fhostaíochta nó do ghnó a dhíol mura
    gcomhaontaíonn tú leis an díol sin</li>
  <li>Is gá go bhfuil go leor ioncaim fágtha agat chun caighdeán réasúnach
    maireachtála a choinneáil duit féin agus do do chleithiúnaithe</li>
  <li>Is gá nach n-éilíonn sé ort do phríomhtheach cónaithe (do theach) a
    dhiúscairt ná scor de chónaí ann mura gcomhlíontar coinníollacha ar
    leith</li>
  <li>Is gá go leagann sé amach conas a dhéileálfar le d’fhiacha i gcás
    do bháis nó d’éagumais mheabhrach</li>
  <li>Is gá go ndéanann sé foráil go ndéanfaidh an Cleachtóir um
    Dhócmhainneacht Phearsanta athbhreithniú ar do chúinsí go tráthrialta
    (nach mó ná 12 mhí) le linn thréimhse feidhme an DSA; is éard a bheidh
    i gceist san athbhreithniú seo ná ullmhú a dhéanamh ar Ráiteas
    Airgeadais Forordaithe nua nach mór a sheoladh chuig na creidiúnaithe go
    léir.</li>
  <li>Is gá go ndéanann sé foráil do chostais an Chleachtóra um
    Dhócmhainneacht Phearsanta</li>
</ul><h3>Ioncam pinsin</h3>

<p>Má tá tú i dteideal ioncam pinsin nó cnapshuim phinsin a fháil,
déileálfar leis/léi mar ioncam/shócmhainn chun críche an tSocraithe
Réitigh Fiachais. Féadfaidh téarmaí an DSA foráil a dhéanamh go n-íocfar
an chnapshuim phinsin nó an t-ioncam pinsin ar fad, nó cuid di/de, le do
chreidiúnaithe le linn don DSA bheith in éifeacht.</p>

<h3>Ciste pinsean</h3>

<p>Eiseofar do chiste pinsean féin ó aon socrú DSA más “socrú ábhartha
pinsin” é chun críche an Achta. Ní “socruithe ábhartha pinsin” iad
Cistí Scoir Formheasta (ARFanna) agus féadfar iad a chur san áireamh i
socrú DSA.</p>

<p>Ní mór duit bheith follasach i leith gach ranníocaíochta pinsin a rinne
tú roimhe seo. Déanfaidh an PIP athbhreithniú orthu sin agus, sa chás go
measann an PIP nó creidiúnaí go ndearna tú ranníocaíochtaí iomarcacha
pinsin laistigh de 3 bliana sula ndearnadh iarratas ar dheimhniú cosanta,
féadfaidh duine amháin díobh iarratas a dhéanamh chuig an gcúirt ar na
ranníocaíochtaí sin a aisghabháil lena ndáileadh ar chreidiúnaithe.</p>

<h3>Creidmheas</h3>

<p>Le linn don DSA bheith in éifeacht, ní fhéadfaidh tú creidmheas a fháil
le haghaidh aon mhéid níos mó ná €650 gan eolas a thabhairt don
iasachtóir go bhfuil DSA agat. Ní fhéadfaidh tú réadmhaoin os cionn luach
áirithe a dhíol ná déileáil léi, seachas de réir théarmaí an DSA. Mar
sin féin, ní chuirtear aon srianadh den chineál sin ar do chéile ná ar do
pháirtnéir sibhialta.</p>
</div>

<div class="topic base_howtoapply">
<h2 class="topic base_howtoapply_title" id="lfa275">An próiseas DSA</h2>

<p>Ní mór duit do thogra le haghaidh DSA a dhéanamh trí Chleachtóir um
Dhócmhainneacht Phearsanta (PIP). Is gairmí é sin atá údaraithe ag <a href="insolvency_service_of_ireland.html">Seirbhís Dócmhainneachta na
hÉireann (ISI)</a> agus a ghníomhóidh thar do cheann ar fud an tSocraithe
Réitigh Fiachais.</p>

<p>D’fhorbair an ISI <a href="http://www.isi.gov.ie/en/ISI/Pages/Protocol_Team">prótacal
caighdeánach</a> lena úsáid ag PIPanna agus tograí furasta á ndéanamh acu
do chreidiúnaithe le haghaidh DSA.</p>

<p>Ní mór duit gach sonra faoi do chúrsaí airgeadais a nochtadh don PIP, a
chuirfidh comhairle ort ina dhiaidh sin maidir le cé acu a chomhlíonann tú
nó nach gcomhlíonann tú na coinníollacha le haghaidh DSA, maidir leis na
hiarmhairtí a bheidh air agus maidir leis na táillí a d’fhéadfadh a
bheith ort a íoc. Chomh maith leis sin, cuirfidh an PIP comhairle ort maidir
le haon roghanna eile atá ar fáil.</p>

<p>Cabhróidh an PIP leat <a href="http://www.isi.gov.ie/en/ISI/Pages/Prescribed_Financial_Statement">Ráiteas
Airgeadais Forordaithe</a> a chur i gcrích mar chuid de d’iarratas agus
tabharfaidh sé/sí faisnéis iomlán ionraic agat faoi do chúinsí
airgeadais.</p>

<p>Caithfidh tú freisin dearbhú a dhéanamh nach raibh tú ábalta socrú
malartach aisíocaíochta a chomhaontú le do chreidiúnaí/chreidiúnaithe.</p>

<p>Caithfidh tú do thoiliú i scríbhinn a thabhairt chun:</p>
<ul><li>Cur ar chumas an PIP do shonraí pearsanta a nochtadh don ISI</li>
  <li>Cur ar chumas an ISI d’iarratas a phróiseáil</li>
  <li>Cur ar chumas an ISI aon fhiosruithe riachtanacha fút a dhéanamh
  agus</li>
  <li>Cur ar chumas an ISI do shonraí pearsanta a nochtadh do na
    creidiúnaithe lena mbaineann, de réir mar is gá</li>
</ul><p>Go ginearálta, ní mór duit gníomhú le hintinn mhaith agus comhoibriú
go hiomlán leis an bpróiseas.</p>

<h3>Táillí</h3>

<p>D’fhoilsigh an ISI <a href="http://www.isi.gov.ie/en/ISI/Pages/Fees">faisnéis mhionsonraithe faoi
tháillí</a>. Bhíodh táille €250 iníoctha leis an ISI as deimhniú
cosanta (féach thíos) a eisiúint .</p>

<p>Ní ann d’aon scála socraithe táillí do PIPanna, ach ceanglaítear
orthu a dtáillí agus a gcostais ghaolmhara a shonrú sula gceaptar iad chun
gníomhú thar do cheann. </p>

<h3>Deimhniú cosanta</h3>

<p>Seolann an Cleachtóir um Dhócmhainneacht Phearsanta d’iarratas chuig an
tSeirbhís Dócmhainneachta. Déanann an ISI cinnte go bhfuil na sonraí go
léir i gceart agus, má tá, eisíonn sí deimhniú chuige sin agus cuireann
sí na doiciméid go léir ar aghaidh chuig an gcúirt ábhartha (an Chúirt
Chuarda i gcásanna suas go dtí €2.5 milliún agus an Ard-Chúirt i
gcásanna níos mó). Déanann an chúirt athbhreithniú ar na doiciméid agus,
má tá gach ní i gceart, eiseoidh sí deimhniú cosanta. Taifeadann an
tSeirbhís Dócmhainneachta sonraí an deimhnithe cosanta ar a <a href="http://www.isi.gov.ie/en/ISI/Pages/PCs">Clár um Dheimhnithe
Cosanta</a>.</p>

<p>Cuireann an Cleachtóir um Dhócmhainneacht Phearsanta in iúl do gach ceann
de do chreidiúnaithe ansin go bhfuil deimhniú cosanta ann agus go bhfuil sé
beartaithe agat togra le haghaidh DSA a dhéanamh.</p>

<p>Tabharfaidh an deimhniú cosanta 70 lá duit nach féidir le creidiúnaithe
na nithe seo a leanas a dhéanamh lena linn:</p>
<ul><li>Imeachtaí dlí i leith an fhiachais a thosú ná leanúint
    d’imeachtaí dlí</li>
  <li>Aon bhearta a dhéanamh ná leanúint d’aon bhearta d’fhonn
    breithiúnas a fhorghníomhú ná dul i dteagmháil leat i dtaobh an
    fhiachais mura gcomhaontaíonn tú leis sin</li>
  <li>Imeachtaí dlí i d’aghaidh a thosú ná leanúint d’imeachtaí dlí
    i d’aghaidh</li>
</ul><p>Féadfaidh an chúirt tréimhse an deimhnithe cosanta a shíneadh le 40 lá
sa bhreis más deimhin léi:</p>
<ul><li>Gur ghníomhaigh tusa agus an Cleachtóir um Dhócmhainneacht Phearsanta
    le hintinn mhaith agus le brostú réasúnach, agus</li>
  <li>Gur dócha, sa chás go ndeonaítear an síneadh, go ndéanfar togra le
    haghaidh DSA ar dóigh go nglacfar na creidiúnaithe leis agus go gcuirfidh
    tú i gcrích é go rathúil</li>
</ul><p>Féadfaidh creidiúnaí iarratas a dhéanamh chuig an gcúirt ar ordú lena
dtugtar treoir nach mbeidh feidhm ag an deimhniú cosanta leis nó léi. Ní
dheonóidh an chúirt an t-ordú seo ach amháin más deimhin léi go mbeadh
sé ina chúis le caillteanas doleasaithe don chreidiúnaí nach dtarlódh ar
shlí eile mura dtabharfaí an t-ordú agus nach ndéanfaí dochar éagórach
d’aon chreidiúnaí eile ar tugadh fógra dó/di faoin deimhniú cosanta.</p>

<h3>Togra DSA a cheapadh</h3>

<p>A luaithe is a dheonaítear an deimhniú cosanta, ní mór don PIP iarraidh
ar na creidiúnaithe lena mbaineann tograí a dhéanamh faoin dóigh a
bhféadfaí déileáil leis na fiacha mar chuid de DSA. Ní mór do Ráiteas
Airgeadais Forordaithe a thabhairt do na creidiúnaithe.</p>

<p>D’fhonn cabhrú leis an PIP an togra a cheapadh, éileofar ort cuntas
ionraic cruinn a chur ar fáil ar do chostais mhaireachtála, ar do phleananna
saoil agus ar aon chúinsí a d’fhéadfadh a bheith ábhartha don mhéid de
d’fhiacha a fhéadann tú a íoc faoi láthair agus a fhéadfaidh tú a íoc
sa todhchaí.</p>

<p>Agus an togra le haghaidh DSA á cheapadh, cinnteoidh an PIP, a oiread is
féidir go réasúnach, nach n-éileofar ort do phríomhtheach príobháideach
(do theach) a dhíol ná bogadh amach as. Más mian leat bogadh amach, nó má
chreideann an PIP gur mór go díréireach atá na costais reatha chun fanacht
i do theach, féadfaidh an DSA foráil a dhéanamh duit chun bogadh amach
as.</p>

<h3>Cruinniú na gcreidiúnaithe</h3>

<p>Nuair a thoilíonn tú leis an togra le haghaidh DSA ar cheap do PIP é, ní
mór don PIP cruinniú na gcreidiúnaithe a ghairm. Más rud nach bhfuil ach
creidiúnaí amháin ann, féadfaidh sé nó sí scríobh chuig an PIP chun
comhaontú nó diúltú a chur in iúl. Vótálann na creidiúnaithe ar cé acu
a ghlacfaidh siad nó nach nglacfaidh siad leis an socrú beartaithe. Tá gach
vóta i gcomhréir leis an méid fiachais atá dlite leis an gcreidiúnaí sin.
Le go nglacfar leis an socrú, ní mór do chreidiúnaithe a dhéanann
ionadaíocht do 65% nó níos mó de luach d’fhiachais neamhurraithe iomláin
vótáil i bhfabhar an togra.</p>

<p>Má dhiúltaíonn na creidiúnaithe don togra, ní bheidh éifeacht ag an
deimhniú cosanta a thuilleadh agus beidh deireadh leis an bpróiseas DSA.</p>

<p>Má ghlactar leis an togra, caithfidh an PIP fógra a thabhairt don
tSeirbhís Dócmhainneachta agus insint do chreidiúnaithe faoina gceart chun
agóid a dhéanamh chuig an gcúirt ábhartha (an Chúirt Chuarda i gcásanna
suas go dtí €2.5 milliún agus an Ard-Chúirt i gcásanna níos mó). Tugann
an tSeirbhís Dócmhainneachta fógra don chúirt. Más rud é go bhfuil aon
agóid ann, beidh an deimhniú cosanta i bhfeidhm go dtí go gcinnfear an
t-ábhar.</p>

<h3>Agóidí a dhéanann creidiúnaithe</h3>

<p>Is teoranta atá an foras ar a bhféadfar agóid a dhéanamh in aghaidh
theacht in éifeacht an tSocraithe Réitigh Fiachais agus áirítear na nithe
seo a leanas leis:</p>
<ul><li>D’eagraigh tú do chúrsaí sa 2 bhliain roimhe go príomha d’fhonn
    éirí incháilithe le haghaidh Socrú Réitigh Fiachais nó Socraithe um
    Dhócmhainneacht Phearsanta</li>
  <li>Níor leanadh na riachtanais nós imeachta</li>
  <li>Tá míchruinneas ábhartha nó easnamh i do Ráiteas Airgeadais
    Forordaithe atá mar chúis le dochar ábhartha don chreidiúnaí</li>
  <li>Níor chomhlíon tú na riachtanais nuair a beartaíodh an socrú</li>
  <li>Déanann an socrú dochar éagórach do leasanna creidiúnaí</li>
  <li>Rinne tú coir faoin reachtaíocht um dhócmhainneacht phearsanta</li>
  <li>Chuaigh tú isteach in idirbheart ag gannluach nó thug tú tosaíocht do
    dhuine sna trí bliana roimhe sin a chuir, ar bhealach ábhartha, le do
    neamhábaltacht chun d’fhiacha a íoc</li>
</ul><h3>Socrú Réitigh Fiachais a eisiúint</h3>

<p>Mura ndéantar aon agóid nó mura seastar le hagóid, ceadóidh an chúirt
an Socrú Réitigh Fiachais más deimhin leis gur comhlíonadh na
coinníollacha go léir. Taifeadann an tSeirbhís Dócmhainneachta an DSA ina
<a href="http://www.isi.gov.ie/en/ISI/Pages/Register_of_Debt_Settlement_Arrangements">Clár
um Shocruithe Réitigh Fiachais</a> agus tagann sé in éifeacht.</p>

<h3>Socrú Réitigh Fiachais a athrú nó deireadh a chur leis</h3>

<p>Féadfar Socruithe Réitigh Fiachais a <strong>athrú</strong> má tá
athrú ábhartha ar chúinsí féichiúnaí a rachadh i bhfeidhm ar a
(h)ábaltacht chun aisíocaíochtaí a dhéanamh faoin DSA - tá na nósanna
imeachta cosúil leo sin le haghaidh an socrú a bhunú.</p>

<p>Féadfaidh creidiúnaí nó PIP iarratas a dhéanamh chuig an gCúirt tráth
ar bith le linn an tSocraithe Réitigh Fiachais <strong>ar dheireadh a chur
leis</strong>. Is teoranta a bheidh an foras le haghaidh iarratais den chineál
sin agus áirítear na nithe seo a leanas leis:</p>
<ul><li>Tá míchruinneas ábhartha nó easnamh i do Ráiteas Airgeadais
    Forordaithe atá mar chúis le dochar ábhartha don chreidiúnaí</li>
  <li>Níor chomhlíon tú na critéir cháilitheachta nuair a thosaigh tú an
    próiseas</li>
  <li>Níor chloígh tú le téarmaí an tSocraithe Réitigh Fiachais</li>
  <li>Rinne tú coir faoin reachtaíocht um dhócmhainneacht phearsanta ó
    tháinig an socrú in éifeacht</li>
  <li>Tá tú i riaráiste le d’íocaíochtaí ar feadh tréimhse nach lú
    ná 3 mhí</li>
</ul><p>Tá an liosta iomlán forais in <a href="http://www.irishstatutebook.ie/2012/en/act/pub/0044/sec0083.html#sec83">Alt
83</a> den Acht um Dhócmhainneacht Phearsanta 2012.</p>

<p>Má tá tú i riaráiste le d’íocaíochtaí ar feadh níos mó ná 6
mhí, measfar gur theip ar an DSA. Taifeadtar é sin sa Chlár um Shocruithe
Réitigh Fiachais.</p>

<h3>Nuair atá deireadh le Socrú Réitigh Fiachais</h3>

<p>Más é rud ar bith eile seachas cur i gcrích rathúil is cúis le deireadh
an tsocraithe, éireoidh tú faoi dhliteanas iomlán as gach fiach sonraithe,
<strong>lena n-áirítear</strong> riaráiste, muirir agus ús a fabhraíodh le
linn na tréimhse DSA, <strong>lúide</strong> aon íocaíochtaí a rinne tú
le linn na tréimhse sin, <strong>mura</strong> sonraítear a mhalairt i
dtéarmaí an DSA nó <strong>murar</strong> ordaigh an chúirt a mhalairt.</p>

<p>Má chuirtear an socrú i gcrích go rathúil, urscaoilfear thú ó na
fiacha a gclúdaíonn an DSA iad. Taifeadtar an cur i gcrích rathúil sa
Chlár um Shocruithe Réitigh Fiachais. Tá tú sócmhainneach anois.</p>
</div>

<div class="topic base_wheretoapply">
<h2 class="topic base_wheretoapply_title" id="leaf83">Conas iarratas a dhéanamh</h2>

<p>Ní mór d’iarratas ar Shocrú Réitigh Fiachais a dhéanamh trí
Chleachtóir um Dhócmhainneacht Phearsanta (PIP). Is féidir leat PIP a
roghnú ó <a href="http://www.isi.gov.ie/en/ISI/Pages/PIPs">Chlár na
gCleachtóirí Dócmhainneachta Pearsanta</a> a bhfoilsíonn an ISI é.</p>

<p>Tá tuilleadh faisnéise ar fáil ó líne chabhrach an ISI, 0761 06 4200
(Luan go hAoine, 9am go 6pm), <a href="http://www.isi.gov.ie/">óna láithreán
gréasáin ag isi.gov.ie</a> agus ón láithrean <a href="http://backontrack.ie/">backontrack.ie</a>, atá dírithe ar dhaoine a
bhfuil fadhbanna fiachais acu. </p>
</div>
<!--this section produces the further information bit at the bottom of the document.
<div class="topic further_info">

<h1 class="further_info">Further information</h1>
<p>Text goes here</p>
</div>
-->
</div>
<!--this is the section that produces "Useful resources" in the box on the right-hand side. Below is an example.
	<div id="useful_resources">
      <ul>
	<li>
	  <a href="/en/reference/legislative/legislative_background_for_jobseeker_s_allowance.html" shape="rect">Legislative background for Jobseeker's Allowance</a>
	</li>
	
      </ul>
    </div>
	-->
</html>
