<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Coistí Cróinéara
</title>
    
    <meta name="description" content="Is éard is coiste cróinéara in Éirinn ná fiosrúchán     oifigiúil faoi bhás tobann, faoi bhás nach bhfuil aon mhíniú air nó faoi bhás     lenár bhain foiréigean.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Coistí Cróinéara</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l555d1">Rialacha</a></li><li><a href="#leaf83">Conas iarratas a dhéanamh</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Is éard is ionchoisne ná fiosrúchán oifigiúil poiblí, a bhfuil an <a href="coroners.html">Cróinéir</a> i gceannas air (agus bíonn <a href="../../justice/courtroom/jury_service.html">giúiré</a> i gceist i
roinnt cásanna) a fhiosraíonn cúis bháis thobainn, bás nach bhfuil aon
mhíniú air nó bás foréigneach. Murar féidir bás a mhíniú, is féidir
ionchoisne a chur ar bun chun fíricí an bháis a dheimhniú, ar nós áit an
bháis agus conas a tharla an bás. Ní chuirfí ionchoisne ar bun de ghnáth
dá bhféadfadh <a href="postmortems.html">scrúdú iarbháis</a> ar an
gcorp míniú a thabhairt ar chúis an bháis. Déantar foráil in <a href="http://www.irishstatutebook.ie/1962/en/act/pub/0009/sec0017.html#zza9y1962s17">Alt
17</a> den <a href="http://www.irishstatutebook.ie/1962/en/act/pub/0009/index.html">Acht
Cróinéirí, 1962</a> sa dlí chun ionchoisne a chur ar bun ar bhás.</p>

<p>Ní chuirfí an t-ionchoisne ar bun go dtí sé seachtaine, ar a laghad, i
ndiaidh an bháis. D’fhéadfadh go mbeadh ceanglas ar <a href="../../justice/witnesses/witnesses_introduction.html">fhinnéithe</a>
freastal ar an ionchoisne chun fianaise a thabhairt faoi mhionn maidir le
cúinsí agus cúis an bháis. Sa chás go mbíonn giúiré i láthair ag
ionchoisne, is é an giúiré, seachas an Cróinéir, a sholáthraíonn an
fíorasc. Is seirbhís éigeantach í seirbhís ghiúiré ag ionchoisne agus
úsáidtear fíorasc tromlaigh chun fíorasc a bhaint amach. Ní fhaightear aon
duine ciontach nó neamhchiontach ag ionchoisne agus ní dheimhnítear aon
dliteanas coiriúil nó sibhialta. Ní bhíonn aon “pháirtithe” ann agus
caomhnaíonn an Cróinéir gach teistíocht, <a href="postmortems.html">tuairisc iarbháis</a> agus gach taifead fíorasc
agus cuirtear ar fáil iad don phobal.</p>

<p>Is gnách go gcuirtear ionchoisne ar bun i dteach cúirte, ach féadtar
óstáin nó hallaí áitiúla a úsáid chomh maith. Bíonn muintir an té a
bhásaigh i dteideal freastal ar an ionchoisne, ach ní cheanglaíonn an dlí
orthu agus níl dualgas dlíthiúil orthu bheith ann. Má fhreastalaíonn an
mhuintir ar an ionchoisne, níl theastaíonn ionadaíocht dhlíthiúil thar a
gceann (is é sin, aturnae nó comhairleoir dlí). Amanna, áfach, má táthar
ag tabhairt faoi imeachtaí dlí mar thoradh ar an mbás, féadfaidh an
teaghlach aturnae a fhostú chun freastal ar an ionchoisne agus nótaí a
ghlacadh.</p>

<p>Sa chás gur tugadh chun críche na himeachtaí, tugtar fíorasc maidir le
haitheantas an té a bhásaigh, agus conas, cathain agus cá tharla an bás. Is
measc an réimse fíorasc is féidir leis an gCróinéir nó an giúiré a
thabhairt (i gcásanna giúiré, is é an giúiré a thugann an fíorasc), tá
bás tionóisceach, míthapa, <a href="../bereavement_counselling_and_support/support_services_for_those_affected_by_suicide.html">féinmharú</a>,
fíorasc oscailte, cásanna nádúrtha agus marú neamhdhleathach.</p>

<p>Féadfaidh an cróinéir nó an giúiré moladh ginearálta a dhéanamh atá
in ainm is básanna den chineál céanna a sheachaint. Nuair atá an
t-ionchoisne críochnaithe, eisíonn an Cróinéir deimhniú ionas <a href="../after_a_death/death_cert.html">gur féidir an bás a chlárú i
gceart</a>.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<p>Más de dheasca cúiseanna mínádúrtha atá bás, ní mór ionchoisne a
chur ar bun, de réir an dlí.</p>

<h3>Giúiré ag ionchoisne</h3>

<p>Faoi roinnt cúinsí, is féidir le giúiré a bheith i láthair ag
ionchoisne. Tá gach duine atá os cionn aois fiche a haon bliain a chónaíonn
laistigh de cheantar cróinéara faoi dhliteanas fónamh ar an ngiúiré ag aon
ionchoisne a chuirtear ar bun laistigh den cheantar sin mura bhfuil siad
díolmhaithe. Ní mór go bhfuil ar a laghad seisear i ngiúiré an ionchoisne
(agus nach mó ná dháréag). I measc na gcúinsí faoina dteastaíonn
giúiré ag ionchoisne, tá an méid a leanas:</p>
<ul><li>Nuair a tharlaíonn an bás mar gheall ar dhúnmharú, dúnorgain nó
    naíonmharú</li>
  <li>Nuair a tharlaíonn an bás i bpríosún</li>
  <li>Nuair a tharlaíonn an bás mar gheall ar thionóisc, nimhiú nó galar a
    dteastaíonn fógra ina leith a thabhairt do roinn rialtais nó do
  chigire</li>
  <li>Nuair a tharlaíonn an bás mar gheall thionóisc thráchta ar
  bhóithre</li>
  <li>Nuair a tharlaíonn an bás faoi na cúinsí sin a chuirfeadh sláinte
    nó sábháilteacht mhuintir an phobail i mbaol, dá leanfaidís nó dá
    dtarlóidís athuair.</li>
  <li>Nuair a mheasann an Cróinéir go dteastaíonn giúiré.</li>
</ul><p>Chun freastal mar ghiúróir nó mar fhinné ag ionchoisne, gheobhaidh tú
toghairm a sheirbheálfaidh comhalta den Gharda Síochána. Féadtar an
toghairm seo a sheirbheáil ort ar líon bealaí, mar shampla, tríd an
toghairm a sholáthar duit go díreach nó an toghairm a fhágáil le do
chéile, leanbh, fostaí nó gníomhaire ag d’áit chónaithe nó d’ionad
oibre deireanach ar a rabhthas feasach a fhad agus nach bhfuil an duine sin
faoi 16 bliana d’aois. Is cion é má theipeann ort freastal mar chuid den
tseirbhís ghiúiré ar ionchoisne agus gearrfar pionóis ort.</p>

<p>Má theipeann ar an ngiúiré ag an ionchoisne comhaontú a dhéanamh ar
chúis an bháis, féadfaidh an Cróinéir glacadh le cinneadh tromlaigh an
ghiúiré nó má bhaintear comhchinneadh amach, féadfaidh sé/sí an giúiré
a dhíscaoileadh agus ionchoisne nua a chur ar bun.</p>

<h3>Finnéithe ag ionchoisne</h3>

<p>Is é an Cróinéir a dhéanann cinneadh cén finnéithe ar cheart fianaise
a thabhairt ag an ionchoisne agus an t-ord inar cheart dóibh a bhfianaise a
thabhairt. Ní mór fianaise a chur i láthair d’fhonn go soláthródh sí
sraith loighciúil na gcúinsí a bhaineann leis an mbás. Deimhníonn toradh
an scrúdaithe iarbháis an chúis leighis a bhí leis an mbás.</p>

<p>Féadfaidh finnéithe a gceanglaítear orthu freastal ar ionchoisne éileamh
a dhéanamh ar chaillteanas tuilleamh agus ar chostais. Leagtar amach na
rátaí le haghaidh táillí agus costas in ionstraim reachtúil.</p>

<h3>Freastal poiblí ar ionchoisne</h3>

<p>Tugtar faoi gach ionchoisne go poiblí agus féadfaidh duine ar bith
freastal orthu. Féadtar tabhairt faoi thuairisciú a dhéanamh ar ionchoisní
i nuachtáin náisiúnta agus áitiúla, ach i gcleachtas, ní dhéantar
tuairisciú ach ar mhionlach ionchoisní i ndáiríre. Tá cróinéirí in
Éirinn an-fheasach ar na cúinsí tragóideacha a bhíonn i gceist go minic le
hionchoisní agus déanfaidh siad gach iarracht caitheamh le gach ionchoisne go
báúil. Má tá nóta féinmharaithe ann, aithneofar gurb ann dó. Féadtar
ábhair an nóta a léamh amach go poiblí, faoi lánrogha an Chróinéara.
Déantar gach iarracht lena chinntiú nach gcuireann imeachtaí an ionchoisne
isteach go míchuí ar na teaghlaigh agus na cairde a bhíonn i gceist.</p>

<h3>Tuairiscí oifigiúla ionchoisní</h3>

<p>Mar gheall gur fiosrúcháin phoiblí iad ionchoisní, is féidir cóip a
fháil de thuairisc an scrúdaithe iarbháis agus aon teistíocht a glacadh ag
an ionchoisne, lena n-áirítear cóip den fhíorasc. Ní bhíonn na tuairiscí
oifigiúla seo ar fáil ach i ndiaidh gur tugadh an t-ionchoisne chun críche.
Gearrtar táille bheag ar na cáipéisí seo. Ní bhíonn páipéir ionchoisne
ar fáil sula gcuirtear an t-ionchoisne ar bun.</p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Má rinneadh thú a thoghairm mar fhinné nó mar chomhalta giúiré
d’ionchoisne, tabharfar fógra duit maidir le dáta, am agus ionad an
ionchoisne. Má bhíonn aon cheisteanna agat faoin ionchoisne, déan teagmháil
le <a href="http://www.garda.ie/Stations/Default.aspx">stáisiún áitiúil na
nGardaí</a>.</p>

<p>Tá fáil ar chóipeanna de thuairiscí oifigiúla ar ionchoisní ó oifig
an Chróinéara áitiúil. Chun tuarascáil a fháil, beidh ort scríobh chuig
Oifig an Chróinéara, agus an fhaisnéis seo a iarraidh agus ainm an té a
bhásaigh, dáta an bháis, an t-ospidéal a bhí i gceist (má bhí ospidéal
i gceist) agus dáta an ionchoisne a lua (má tá an fhaisnéis seo agat). </p>
</div>
</div>
</html>
