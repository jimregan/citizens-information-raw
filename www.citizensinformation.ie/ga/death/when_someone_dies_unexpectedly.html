<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Nuair a fhaigheann duine bás gan choinne
</title>
    
    <meta name="description" content="Forbhreathnú ar an méid a tharlaíonn nuair a fhaigheann duine bás de dheasca timpiste nó in imthosca nach bhfuil aon míniú orthu.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Nuair a fhaigheann duine bás gan choinne</h1>
	
<ul class="anchorlinks"></ul>
<div>

<div class="topic">

<div class="topic base_introduction">
<h2>Réamhrá</h2>

<p>Nuair a fhaigheann duine bás ní mór don dochtúir a bheith deimhnitheach
i dtaobh shiocair bháis an duine sular féidir leis é a dheimhniú agus sular
<a shape="rect" href="after_a_death/death_cert.html">féidir an bás a
chlárú</a>. Más rud é nach bhfaca an dochtúir an duine nach maireann 28
lá ar a laghad sula bhfuair siad bás, nó mura bhfuil siad deimhnitheach i
dtaobh shiocair bháis an duine, ní mór an bás a thuairisciú don <a shape="rect" href="sudden_or_unexplained_death/coroners.html">Chróinéir</a>.
Ní mór an Cróinéir a chur ar an eolas freisin más rud é go bhfuair an
duine bás de dheasca timpiste, nó in imthosca foréigneacha nó in imthosca
nach bhfuil aon míniú orthu. Is é ról an Chróinéara bás tobann gan
mhíniú a fhiosrú ionas gur féidir an bás a dheimhniú agus a chlárú ina
dhiaidh sin. </p>

<p>Is gnách go dtuairiscítear an bás do na <a shape="rect" href="/ga/justice/law_enforcement/garda_siochana_national_police_force.html">Gardaí</a>,
agus cuirfidh siadsan ansin an Cróinéir ar an eolas. Is féidir an marbhán a
thabhairt go dtí marbhlann ospidéil go dtí go ndéanann an Cróinéir
cinneadh cé acu an gá nó nach gá <a shape="rect" href="sudden_or_unexplained_death/postmortems.html">scrúdú iarbháis</a> (ar
a dtugtar uatóipse freisin) a dhéanamh. Is é atá i scrúdú iarbháis ná
scrúdú dochtúra ar chorp a dhéanann dochtúir sainoilte ar a dtugtar
paiteolaí. </p>

<h3>An corp a chéannú </h3>

<p>Má chinneann an Cróinéir go bhfuil gá le scrúdú iarbháis,
d’fhéadfaí iarraidh ar dhuine den teaghlach an corp a chéannú go
foirmiúil. Beidh orthu dul chuig an marbhlann agus an corp a chéannú do
Gharda atá ag feidhmiú thar ceann an Chróinéara. D’fhéadfadh tuilleadh
eolais a bheith ag teastáil ó na Gardaí faoi na himthosca a bhaineann leis
an mbás.</p>

<p>I gcás ina bhfuil mórán díobhálacha nó athruithe suntasacha iarbháis
ann, is féidir céannú a dheimhniú le grianghraf nó ar mhodhanna eile. I
gcásanna den sórt sin níl ar dhuine den teaghlach féachaint ar an gcorp.
</p>

<p>I gcás ina n-ordaíonn Cróinéir scrúdú iarbháis, ní gá cead a fháil
ón teaghlach. </p>

<h3>An corp a thabhairt ar ais </h3>

<p>Is gnách go dtugtar an corp ar ais don teaghlach tar éis an scrúdú
iarbháis a bheith críochnaithe. Níor choir <a shape="rect" href="after_a_death/funerals.html">socruithe sochraide</a> a dhéanamh go dtí
go dtugtar an corp ar ais nó go dtí go gcuireann an cróinéir in iúl
cathain a thabharfar ar ais é. Tá sé seo tábhachtach i gcónaí, ach tá
sé an-tábhachtach ar dheirí seachtaine saoire poiblí. </p>

<p>Má bhíonn imscrúdú coiriúil ann, d’fhéadfadh go mbeadh gá le
scrúdú iarbháis eile nó le tuilleadh fiosrúchán a dhéanamh. Sa chás
sin, d’fhéadfaí moill a chur ar an gcorp a thabhairt ar ais agus leis na
socruithe sochraide. </p>

<h3>An bás a chlárú </h3>

<p>Ní féidir leis an <a shape="rect" href="/ga/birth_family_relationships/registrar_birth_marr_death.html">gCláraitheoir
do Bhreitheanna, Póstaí agus Básanna</a> an bás a chlárú go dtí go
bhfuil Deimhniú Cróinéara eisithe ag an gCróinéir don Chláraitheoir.
Eiseoidh an Cróinéir é sin tar éis an scrúdú iarbháis a bheith faighte
nó an t-ionchoisne a bheith seolta. Idir an dá linn, is féidir leis an
gCróinéir Deimhniú Báis Eatramhach a eisiúint, má iarrtar sin air/uirthi,
rud a nglacfaidh an Roinn Coimirce Sóisialaí leis ar mhaithe le <a href="../social_welfare/social_welfare_payments/death_related_benefits/">deontais
mhéala agus sochair eile a thabhairt</a>. </p>

<h3>Ionchoisne </h3>

<p>Murar féidir bás a mhíniú trí scrúdú iarbháis, ní mór <a shape="rect" href="sudden_or_unexplained_death/inquests.html">ionchoisne</a> a
chur ar bun chun fíricí an bháis a thabhairt chun solais, mar shampla, cá
háit agus cén chaoi a bhfuair an duine bás. I gcás ina bhfuil ionchoisne le
déanamh, is gnách gur féidir leis an gCróinéir <a shape="rect" href="after_a_death/burials.html">adhlacadh</a> nó <a shape="rect" href="after_a_death/cremations.html">créamadh</a> a cheadú a luaithe agus
atá an scrúdú iarbháis ar an gcorp críochnaithe. </p>

<p>I gcás básanna áirithe, ceanglaítear go dlíthiúil ionchoisní a chur
ar bun. I gcásanna eile, is faoin gCróinéir atá sé ionchoisne a sheoladh
agus is féidir leis an teaghlach a gcuid tuairimí a chur in iúl don
Chróinéir, más mian leo. </p>

<p>Ní bheidh an t-ionchoisne ar siúl go dtí 6 seachtaine ar a laghad tar
éis an bháis. Is fiosrúchán poiblí ar shiocair an bháis é, a mbíonn an
Cróinéir i gceannas air (agus giúiré páirteach ann i gcásanna áirithe).
D’fhéadfaí éileamh ar fhinnéithe freastal ar an ionchoisne chun fianaise
maidir le himthosca agus siocair an bháis a thabhairt. Tá an teaghlach i
dteideal freastal ar an ionchoisne, ach níl dualgas dlíthiúil orthu a bheith
i láthair. </p>

<p>Nuair a bhíonn giúiré i láthair ag ionchoisne, is é an giúiré seachas
an Cróinéir a thugann an fíorasc. Ní fhaightear aon duine ciontach ná
neamhchiontach in ionchoisne agus ní chinntear aon dliteanas coiriúil ná
sibhialta.</p>
</div>
</div>
</html>
