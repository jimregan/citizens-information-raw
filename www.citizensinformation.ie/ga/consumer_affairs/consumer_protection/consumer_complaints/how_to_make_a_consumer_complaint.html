<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Conas gearán tomhaltóra a dhéanamh
</title>
    
    <meta name="description" content="Soláthraítear cearta áirithe faoi reachtaíocht tomhaltóirí na hÉireann do cheannach earraí nó seirbhísí. Leideanna ar conas gearán a thabhairt go héifeachtach.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Conas gearán tomhaltóra a dhéanamh</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Nuair a cheannaíonn tú earraí nó seirbhísí in Éirinn nó i mBallstát
eile de chuid an AE, bíonn cearta áirithe agat faoin reachtaíocht
tomhaltóirí. Bíonn sé deacair ar uairibh fios a bheith ag duine faoin áit
chun gearán a thabhairt nó faoin té ar chóir duit do ghearán a thabhairt
faoina mbráid. Tá roinnt eagras tomhaltóirí ann in Éirinn agus ar fud an
AE a sholáthraíonn comhairle faoi do chearta. Bíonn móramh na ngnólachtaí
sásta aon ní a dheasú, ar mhaithe le dea-sheirbhís tomhaltóirí. </p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Bíodh do chearta ar eolas agat</h3>

<p>Bíodh do chearta ar eolas agat sula ndéanann tú gearán. Má tá conradh
scríofa nó tuairisc de na hearraí nó seirbhísí agat, léigh an méid a
mhaítear ann. Is dóichí go mb’éifeachtaí do ghearánsa más feasach duit
faoi do chearta. Cuimhnigh: Is roghanna féideartha iad deisiú, athchur nó
aisíoc nuair a bhíonn earraí lochtach.</p>

<h3>Téigh i ngleic leis an scéal chomh luath agus is féidir</h3>

<p>Má tá táirge lochtach, tá sé tábhachtach go seolfá ar ais é chomh
luath agus is féidir tar éis duit an locht a thabhairt faoi deara. Má
choimeádann tú mír lochtach ar feadh i bhfad, d’fhéadfaí go measfaí
fút gur ghlac tú leis an mír sa riocht sin. Ba chóir go mb’fheasach duit
freisin go mbíonn teorainneacha ama do thógáil nósanna imeachta áirithe
(mar shampla, má theastaíonn uait gearán a dhéanamh faoi ghlao seirbhíse
préimhráta beidh ort gearán a thabhairt chuig ComReg laistigh de 3 mhí ó
dháta an ghlao). Fiú sa chás nach leagtar síos aon teorainneacha ama, is
fusa duitse agus don eagras chun plé le heachtraí déanacha.</p>

<h3>Faigh agus coinnigh gach cáipéis ábhartha</h3>

<p>Bíonn sé tábhachtach aon cháipéisí a choinneáil i ndáil le do
ghearánsa. D’fhéadfaí go dteastódh na taifid sin uait ní ba dhéanaí
má chaitheann tú do ghearánsa a thabhairt chuig údarás eile lena
réiteach. Bíonn sé úsáideach freisin súil a choinneáil ar na céimeanna
a ghlac tú chun aghaidh a thabhairt ar an ngearán seo. Is éard is brí leis
an méid sin ná admhálacha nó comhdhuillí seice a choinneáil mar
chruthúnas ceannaigh do na táirgí nó seirbhísí. Má bhíonn tú ag
déanamh gearáin ar ghuthán, déan cinnte de go ndéanann tú taifead ar
mhionsonraí na nglaonna. Is é sin, taifead a choimeád de na daoine ar
labhair tú leo, an méid a n-aontaíodh air, srl. Más i scríbhinn atá do
ghearánsa, coinnigh taifid faoin méid a scríobhann tú, seol
fótachóipeanna d’admhálacha agus coinnigh na bunchóipeanna díobh. </p>

<h3>Cruthúnas ceannaigh</h3>

<p>Is í d’fhreagracht í a chruthú gur cheannaigh tú na hearraí nó na
seirbhísí a bhfuil tú ag gearán fúthu. Is bealach amháin é admháil chun
a chruthú gur cheannaigh tú mír nó gur íoc tú as seirbhís. Má íoc tú
as mír trí chárta creidmheasa, d’fhéadfá do ráiteas chárta creidmheasa
a úsáid mar chruthúnas ceannaigh. Is féidir comhdhuille seice a úsáid
freisin mar chruthúnas ceannaigh. Má íocann tú as mír le hairgead tirim,
iarr ar admháil agus coinnigh sábháilte í. Is í an t-aon taifead amháin
gur cheannaigh tú mír í an admháil a eisíodh tar éis idirbheartú airgid
thirim. </p>

<h3>Tosaigh ag an leibhéal is lú foirmiúlachta</h3>

<p>Ba cheart duit tosú le do ghearánsa a dhéanamh go neamhfhoirmiúil.
Ciallaíonn sé seo go dtugtar deis ar dtús don miondíoltóir nó don
soláthraí seirbhíse an fhadhb a réiteach. Moltar duit labhairt le
‘cinnteoir’ ar nós forbhreathnóra nó bainisteora a bhféadfadh an
t-údarás a bheith acu chun aisíoc nó ionadaí a thabhairt chugat. Mura
n-oibríonn teagmháil neamhfhoirmiúil leis an ngnólacht ba cheart duit do
ghearánsa a chur i scríbhinn mar an chéad chéim eile. B’fhéidir go
mb’áisiúil duitse seiceáil roimhré an bhfuil foirm shonrach um ghearán
tomhaltóra le do comhlíonadh ag gnólacht. Nuair a chuireann tú do
ghearánsa i scríbhinn, meabhraigh a bheith soiléir agus tabhair gach fíric
den chás. Fan oibiachtúil agus seachain an tuairimíocht phearsanta nó
moltaí a thabhairt, d’fhéadfá an litir shamplach seo a bhrath mar áis.
Mura n-oibríonn an teagmháil dhíreach leis an gcomhlacht chun do
shásaimhse, ba chóir duit gearán a dhéanamh ansin chuig an gcomhlacht
iomchuí gearán más ann do cheann éigin mar sin. Is fusa i bhfad ábhar a
fhormhéadú nuair a bhíonn bealaí níos neamhfhoirmiúla ídithe agat.
B’fhéidir go bhfaighfeá amach nach féidir le go leor eagras tomhaltóirí
cabhrú le fadhb má thóg tú an cás chuig dlíodóir. Léirítear le hídiú
na mbealaí níos neamhfhoirmiúla freisin gur ghlac tú le gach céim
réasúnach chun do ghearán a shásamh sula ndéanann tú gearán go
foirmiúil. Léirítear leis freisin go raibh roinnt deiseanna ag an
miondíoltóir nithe a dheasú sula roghnaíonn tú cúrsaí a mhéadú. </p>

<h3>Aisíocaíochtaí/Nótaí sochair/Dearbháin</h3>

<p>Má cheannaíonn tú earraí lochtacha agus má dhéanann tú gearán
rathúil leis an miondíoltóir tá tú i dteideal ceann nua, deisiúchán nó
aisíocaíocht a fháil. Ní mhaíonn <a shape="rect" href="http://acts.oireachtas.ie/ga.act.1980.0016.1.html">An tAcht um Dhíol
Earraí agus Soláthar Seirbhísí, 1980</a> conas go ndéanfaí
aisíocaíocht. Féadann an miondíoltóir nó an soláthraí seirbhísí
aisíoc in airgead tirim, seic nó aisíoc chuig cuntas chárta creidmheasa a
thabhairt. D’fhéadfadh an miondíoltóir nóta sochair a eisiúint freisin.
</p>
<ul><li>·Ciallaíonn <span>aisíoc</span> go dtugann an miondíoltóir an
    t-airgead a d’íoc tú le mír ar ais duit, mar mhalartú leis na
    hearraí lochtacha. Má íoc tú as na hearraí le cárta creidmheasa nó
    le cárta dochair i dtosach báire, féadann an miondíoltóir an t-aisíoc
    a thabhairt ar an gcárta creidmheasa nó dochair in ionad airgead tirim a
    thabhairt. </li>
  <li>Is nóta páipéir é <span>nóta sochair</span> a eisíonn an
    miondíoltóir chuig custaiméir nuair a thugtar earraí ar ais.
    Feidhmíonn nóta sochair mar dhearbhán nach féidir a úsáid ach amháin
    sa siopa faoi leith nó sna brainsí éagsúla de shiopa a d’eisigh an
    nóta sochair. Má tá tú ag tabhairt ar ais earraí a bhíonn lochtach
    ní chaitheann tú glacadh le nóta sochair. Ina áit sin, féadann tú
    deisiúchán, ionadaí nó aisíoc a iarraidh ag brath ar na hearraí a
    bhíonn i gceist agus ar chúinsí eile nach iad. Má ghlacann tú le nóta
    sochair, b'fhéidir nach mbeifeá in ann aisíoc a iarraidh ina dhiaidh
    sin. </li>
  <li>Is cosúil le nóta sochair é an <span>dearbhán</span>. Ní féidir
    leat dearbhán a úsáid go ginearálta ach le soláthraí seirbhíse nó
    le miondíoltóir faoi leith. Nuair a cheannaíonn tú dearbhán, ba cheart
    go sloinnfí téarmaí an dearbháin sin (mar shampla cé chomh fada agus a
    bhíonn dearbhán bailí, srl.). Ní bhíonn aon cheart agat má chailltear
    dearbhán. </li>
</ul><p>Meabhraigh, má athraíonn tú d’intinn faoi tháirge ní bhíonn tú i
dteideal na hearraí a thabhairt ar ais nó aisíoc a fháil. Féadann
miondíoltóir nóta creidmheasa a thabhairt chugat faoi luach na n-earraí ach
ní bhíonn iallach orthu é sin a dhéanamh.</p>

<h3>Comhlacht iomchuí gearán</h3>

<p>Má tá tú fós míshásta tar éis duit do ghearán a thabhairt chuig an
miondíoltóir nó an soláthraí seirbhíse, b’fhéidir go dteastódh uait a
dhul chuig comhlacht gearán. I roinnt cúinsí, ní bhíonn comhlacht áirithe
ann chun plé le do ghearánsa agus gurb iad na Cúirteanna an t-aon iontaoibh
agat, go háirithe Cúirt na nÉileamh Beag </p>

<p>Tá roinnt comhlachtaí gearán tomhaltóirí ann in Éirinn agus thar lear
chun cosaint a thabhairt do do chearta. Bíonn roinnt de na comhlachtaí seo
bunaithe sa dlí, is é an lucht tionscail a rialaíonn cinn eile, agus is
eagrais deonacha cuid eile fós. Bíonn de chumhacht ag roinnt comhlachtaí
gearán tomhaltóirí chun ciontóirí a ionchúiseamh, bíonn cumhacht ag cinn
eile moltaí nó treoruithe neamhcheangailteacha a dhéanamh. </p>

<p>Má bhíonn tú neamhchinnte i dtaobh do chearta, faigh cúnamh ó na
foinsí éagsúla eolais a liostaítear sna <a shape="rect" href="../consumer_rights/consumer_protection_organisations.html">heagrais
chosanta tomhaltóirí</a>. D’fhéadfaí go mbeadh Comhlacht Malartach um
Réiteach Díospóidí ar oscailt duit freisin. I roinnt cásanna, ní bhíonn
aon chomhlacht gearán ábhartha ann agus b’fhéidir go gcaithfeá smaoineamh
ansin faoi chás a thabhairt chuig <a shape="rect" href="/ga/justice/courts_system/small_claims_court.html">Cúirt na nÉileamh
Beag</a>. </p>

<h3>Má cheannaigh tú ar FC nó faoi chomhaontú cíosa do thomhaltóir</h3>

<p>Ní mór d’aon ní a cheannaíonn tú faoi chomhaontú fruilcheannaigh nó
comhaontú cíosa tomhaltóra a bheith de cháilíocht indíolta, mar a
thuairiscítear é agus feiliúnach dá chuspóir. I bhfocail eile, is ionann
cearta tomhaltóirí sa chúinse sin agus mar a bheadh amhail is gur
ceannaíodh na hearraí ina n-iomláine. Má bhíonn tú míshásta le hearraí
a fuarthas faoi chomhaontú cíosa tomhaltóra, ba chóir duit do ghearánsa a
dhéanamh don miondíoltóir a dhíol na hearraí leat. D’fhéadfaí go
mbeifeá in ann gearán a dhéanamh chuig an gcomhlacht airgeadais. Má bhíonn
tú míshásta le freagra miondíoltóra, ba cheart duit dul i dteagmháil leis
an <a href="http://www.consumerhelp.ie/">Coimisiún um Iomaíocht agus Cosaint
Tomhaltóirí</a>. Tá freagracht ag an <a href="http://www.financialregulator.ie/Pages/home.aspx">Bhainc Ceannais na
hÉireann</a> as rialú na bhforas creidmheasa agus tá <a href="http://www.centralbank.ie/consumer/cpc/Pages/home1.aspx">Cóid
Chleachtais</a> forbartha acu d’fhorais chreidmheasa. </p>

<h3>Gearáin Tomhaltóirí san AE</h3>

<p>Tugann reachtaíocht na hEorpa cosaint duit gach uair a dhéanann tú
siopadóireacht in Éirinn nó i mBallstát eile den AE. Is féidir le
tomhaltóirí a leas a bhaint trí phraghsanna níos saoire agus rogha níos
fearr míreanna a fháil, mar a sholáthraíonn an margadh aonair. </p>

<p>Is minic na fadhbanna tomhaltóra a ardaítear nuair a dhéanann tú
siopadóireacht trasteorann níos deacra lena réiteach ná fadhbanna le
soláthróirí áitiúla.</p>

<p>Bíonn sé níos deacra le difríochtaí teanga agus an fad ó bhaile
gearán éifeachtach a dhéanamh. Tá an Lárionad Eorpach do Thomhaltóirí
(ECC) ann chun tacú leat má bhíonn fadhb agat le soláthróir earraí nó
seirbhísí i mBallstát éigin eile den AE.</p>

<p>Soláthraíonn an <a href="http://www.eccireland.ie/">ECC Éire</a>
seirbhís shaor in aisce um fhaisnéis agus cearta na dtomhaltóirí san AE. Is
cuid de líonra lárionaid tomhaltóirí ar fud an AE é agus is féidir leis
cabhrú leat aighnis tomhaltóra a éiríonn anuas i mBallstáit eile den AE a
réiteach. Déanann sé é seo trí iarracht a dhéanamh an t-aighneas a
réiteach go díreach le soláthróir na n-earraí nó na seirbhísí, agus má
theipeann air sin, trí do chás a tharchur ar aghaidh chuig comhlacht
malartach um réiteach díospóidí.</p>
</div>
</div>
</html>
