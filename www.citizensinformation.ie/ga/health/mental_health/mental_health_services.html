<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Seirbhísí meabhairshláinte
</title>
    
    <meta name="description" content="Déanann an cháipéis seo cur síos ar na seirbhísí sláinte in Éirinn atá ar fáil do dhaoine atá ag fulaingt meabhairghalair. ">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Seirbhísí meabhairshláinte</h1>
	
<ul class="anchorlinks"><li><a href="#lc66f4">Réamhrá</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Is é an dochtúir teaghlaigh an chéad duine a ndéantar teagmháil leis
maidir le hábhair imní meabhairshláinte de ghnáth. Téann go leor daoine
chuig a ndochtúir teaghlaigh (LG) nuair a bhíonn fadhbanna meabhairshláinte
orthu, ar nós dúlagair nó imní. I gcásanna áirithe, féadfaidh an LG a
chinneadh chun an duine a atreorú chuig gairmí meabhairshláinte, ar nós
síciatraí, síceolaí cliniciúil nó comhairleoir andúile. I gcás
éigeandála, nuair nach bhfuil do GP ar fáil, is féidir leat teagmháil a
dhéanamh le seirbhísí LG lasmuigh d’uaireanta oibre nó rochtain a fháil
ar na seirbhísí meabhairshláinte trí d’aonad áitiúil meabhairshláinte
nó trí d’ospidéal áitiúil.</p>

<p>Tá athrú suntasach tagtha ar an tseirbhís mheabhairshláinte le tuairim
is fiche bliain anuas. Is éard a d’eascair as seo ná gur forbraíodh cúram
níos fearr agus seirbhís níos tacúla do dhaoine aonair ar a bhfuil
meabhairghalar. Sa bhliain 2006, chuir an Sainghrúpa ar Bheartas
Meabhairshláinte an tuarascáil <a href="http://health.gov.ie/future-health/mental-health-a-vision-for-change/a-vision-for-change/">Fís
don Athrú</a> le chéile chun creat beartais deich mbliana a sholáthar don
Rialtas.</p>

<h3>Seirbhísí Sláinte ag d’Oifig Sláinte Áitiúil</h3>

<p>Soláthraíonn <a href="http://hse.ie/eng/services/gaeilge/">Feidhmeanancht
na Seirbhíse Sláinte (FSS)</a> réimse de sheirbhísí pobalbhunaithe
meabhairshláinte. Is é a bhíonn san fhoireann mheabhairshláinte de ghnáth
ná síciatraí comhairleach, cláraitheoir sa tsíciatracht agus altraí. In
go leor ceantar, tá seirbhísí comhairleoir andúile, síceolaí, <a href="../care_in_your_community/social_work_services.html">oibrí
shóisialta</a> agus <a href="../care_in_your_community/occupational_therapy_services.html">teiripeoir
saothair</a> ar fáil.</p>

<h3>Nuair a atreoraítear thú chuig síciatraí</h3>

<p>Is gnách go mbíonn coinne othair sheachtraigh ann laistigh de chúpla
seachtain tar éis go n-atreoraítear an t-othar nó, i gcás éigeandála,
féadtar coinne láithreach a shocrú. Buailfidh an síciatraí leat chun
d’fhadhbanna meabhairshláinte a phlé agus chun na roghanna cóireála atá
ar fáil a mhíniú duit. D’fhéadfadh cúrsa cógais a bheith i gceist chomh
maith.</p>

<h3>Roghanna cóireála</h3>

<p>Áirítear iad seo a leanas le roghanna cóireála: cúram othair
sheachtraigh, clinicí othair sheachtraigh, (cliaint a n-atreoraíonn LGanna
iad), ospidéil lae, ionaid lae, cuairteanna baile ón bhfoireann
mheabhairshláinte, atreorú chuig seirbhísí síceolaíochta cliniciúla,
atreorú chuig seirbhísí comhairleoireachta andúile, rochtain ar
sheirbhísí oibre sóisialta nó ar sheirbhísí teiripe shaothair agus
atreorú ar ais chuig do LG le haghaidh cúram leanúnach.</p>

<p>Cuirtear cúram othair chónaithigh ar fáil, ar feadh tréimhse ghairid de
ghnáth, nuair a ligtear isteach duine in aonad síciatrach in ospidéal.</p>

<h3>Seirbhísí othair sheachtraigh agus seirbhísí pobail</h3>

<p>Is é aidhm na seirbhísí othair sheachtraigh agus na seirbhísí pobail
ná cóireáil agus tacaíocht a chur ar fáil do dhaoine ina dtithe féin agus
ina bpobail féin nuair is féidir. Bíonn dochtúirí teaghlaigh (LGanna)
ríthábhachtach maidir le seirbhísí cúram pobail a sholáthar.</p>

<p><strong>Clinic othair sheachtraigh</strong> Clinic atá ann seo ar a
bhfreastalaíonn daoine go dtabharfar faoi mheasúnú orthu nó coinne
athleantach leo nó go ndéanfar bainistiú leanúnach ar a meabhairghalar. I
bhformhór na gcásanna, bíonn na saoráidí sin lonnaithe in ionaid sláinte
pobail agus bíonn an fhoireann mheabhairshláinte comhdhéanta, de réir mar
is gá, de shíciatraí comhairleach, d’altraí síciatracha pobail agus de
bhaill eile den fhoireann mheabhairshláinte. Is é an síciatraí comhairleach
an duine atá i mbun na foirne síciatraí. Beidh an síciatraí sin freagrach
as cóireáil a chur ar an duine, cibé acu má chuirtear an chóireáil sin ar
an othar sa phobal nó in ospidéal.</p>

<p><strong>Ospidéal lae:</strong> Saoráid lae ar féidir le daoine a bhfuil
meabhairghalar orthu freastal uirthi óna dteach nó óna suíomh cúraim le
haghaidh measúnú, cóireála nó cúram altranais is ea seo. Is gnách go
gcaitear leis mar rogha eile do dhuine a dteastódh cead isteach go hospidéal
uaidh/uaithi ina mhalairt scéil. Tá sé dírithe ar dhaoine atá breoite i
dtaobh cúrsaí meabhrach de ach ar féidir cúram a thabhairt dóibh ina
dtithe, ar feadh tréimhse ama, gan cead isteach go hospidéal a bheith ag
teastáil uathu. Is gnách go ndéanfaidh an síciatraí comhairleach a
dhéileálann leis an duine sa chlinic othair sheachtraigh cóireáil a chur ar
an duine san ospidéal lae, chomh maith leis sin.</p>

<p><strong>Ionad lae:</strong> Suíomh pobail ar féidir le daoine freastal go
deonach air óna dteach nó óna suíomh cúraim chun tacaíocht leanúnach a
fháil is ea seo. Is é a bhíonn i bhfoireann an aonaid ná altraí
síciatracha agus, uaireanta, teiripeoirí saothair. Is é an aidhm atá leis
ná timpeallacht chairdiúil agus thacúil a chur ar fáil, áit a gcuirtear
gníomhaíochtaí in oiriúint do riachtanais gach duine. Ní rud as an ngnáth
é daoine áirithe a bheith ag freastal ar ionad lae ar feadh tréimhse fhada
ama. I gcás daoine eile, ní theastaíonn uathu ach tréimhse ghairid
chóireála.</p>

<p><strong>Ceardlann dhídeanach:</strong> Saoráid phobail ina n-oibríonn
daoine a bhfuil meabhairghalar orthu i réimsí atá oiriúnach dá gcuid
scileanna agus riachtanas, agus iad ag fáil tacaíochta agus treorach ó
bhaill foirne oilte, is ea seo.</p>

<h3>Seirbhísí lasmuigh d’uaireanta oibre</h3>

<p>Má theastaíonn cabhair uait i gcaitheamh an tráthnóna nó ag an deireadh
seachtaine nuair nach bhfuil do LG ar fáil, féadfaidh tú <a href="http://www.yourmentalhealth.ie/supports-services/types-of-services/access-directly/out-of-hours/">teagmháil
a dhéanamh le seirbhís lasmuigh d’uaireanta oibre do LG áitiúil</a>.</p>

<p><a href="http://www.yourmentalhealth.ie/mind-yourself/in-crisis/">I gcás
éigeandála nó géarchéime</a>, féadfaidh tú <a href="http://www.yourmentalhealth.ie/supports-services/types-of-services/access-directly/emergency/">teagmháil
a dhéanamh leis na seirbhísí éigeandála</a> nó <a href="http://www.yourmentalhealth.ie/supports-services/types-of-services/access-directly/emergency/emergency-department/">cuairt
a thabhairt ar rannóg éigeandála d’ospidéil</a>.</p>

<h3>Cead isteach go hospidéal</h3>

<p>I gcás fhormhór na ndaoine a bhfuil fadhbanna meabhairshláinte orthu,
cuirtear cóir leighis orthu gan orthu dul chuig an ospidéal nó téann siad
chuig an ospidéal le haghaidh cóireála dá rogha féin. Sa chás go ligtear
isteach thú de do rogha féin, tugtar othar deonach ort.</p>

<p>Uaireanta, is gá duine a ligean isteach le haghaidh cóireáil
mheabhairshláinte agus cúram meabhairshláinte in aghaidh a dtola. Tugtar
‘ligean isteach neamhdheonach’ air seo. Ní ligfear isteach thú in aghaidh
do thola ach amháin i gcásanna ina meastar go gcomhlíonann tú na
coinníollacha le haghaidh ligean isteach neamhdheonach. Is ionann na
coinníollacha sin agus na rialacha a leagtar amach sa dlí chun a chinntiú
nach ligfear isteach go neamhdheonach thú ach amháin i gcásanna ina bhfuil
géarghá leis.</p>

<p>Chun teacht ar bhreis faisnéise, féach ár gcáipéis ar <a href="admission_to_a_psychiatric_hospital.html">chead isteach chuig
ospidéal síciatrach</a>.</p>

<h3>Seirbhísí othair chónaithigh</h3>

<p>Is é atá i gceist le seirbhísí othair chónaithigh ná cúram leighis
agus altranais a chuirtear ar fáil i saoráid mheabhairshláinte, arb
ospidéal a bhíonn i gceist i mórán cásanna. Ar aon dul le beartas
Fheidhmeannacht na Seirbhíse Sláinte (FSS), tá na hospidéil mhóra
shíciatracha, dá dtagraítear mar institiúidí de ghnáth, á gcur in ionad
faoi láthair ag aonaid bheaga shíciatracha atá nasctha le hospidéil
ghinearálta.</p>

<p><strong>Barda iontrála géarmhíochaine:</strong> Limistéar den ospidéal
ina dtugtar cúram d’othair ar a ligean isteach chun an fhadhb atá acu a
chóireáil agus a mheasúnú is ea seo. Tar éis iad a chóireáil, scaoiltear
formhór mór na n-othar saor agus cuirtear cúram leantach ar fáil i gclinic
othar seachtrach nó in ospidéal lae. De réir na riachtanas atá acu, áfach,
déantar othair áirithe a aistriú ó aonad iontrála chuig barda cúraim
leanúnaigh, chuig barda athshlánúcháin nó chuig barda cúraim do dhaoine
scothaosta.</p>

<p><strong>Barda cúraim leanúnaigh:</strong> Saoráid d’othair
chónaitheacha í seo ina gcuirtear cúram ar fáil d’othair ar gnách go
mbíonn meabhairghalar buan fadtéarmach orthu. Scaoilfear le céatadán beag
díobh chuig saoráid eile ar nós aonad cónaithe ina dhiaidh sin. Is féidir
an t-aonad sin a úsáid mar limistéar faoisimh do na hothair sin sa phobal a
bhfuil gá acu leis.</p>

<p><strong>Barda athshlánúcháin:</strong> Saoráid othair chónaithigh ina
gcuirtear béim an chúraim ar thuilleadh scileanna a chur ar othair a bhfuil
scileanna ghnáthmhaireachtála acu is ea seo. Déantar é sin ar mhaithe le
feabhas a chur ar cháilíocht a mbeatha agus cabhrú leo méid áirithe
neamhspleáchais a athghnóthú, rud a chuirfidh ar a gcumas cónaí ina dteach
nó i saoráid chónaithe.</p>

<p><strong>Aonad cúraim speisialta nó barda slán:</strong> Uaireanta, bíonn
gá le cúram agus le cóireáil a chur ar fáil d’othar i dtimpeallacht
shlán shrianta de bharr chineál a meabhairghalair. Déantar é sin in aonad
beag laistigh de shuíomh ospidéil ina mbíonn foireann altraí ardoilte
síciatracha de ghnáth. Bíonn an t-aonad faoi ghlas agus bíonn an
timpeallacht slán. D’fhéadfadh go mbeadh gá le cead isteach a thabhairt
d’othair go haonad slán sa chás go bhfuil iompar suaite ar bun acu mar
gheall ar an meabhairghalar atá orthu, iompar nach féidir a chóireáil.</p>

<p><strong>Aonad cúraim do dhaoine scothaosta:</strong> Sainaonad ina
gcuirtear cúram agus cóireáil 24 uair ar othair, iad siúd os cionn 60
bliain d’aois de ghnáth, a bhfuil meabhairghalar orthu nó a bhfuil
fadhbanna gaolmhara acu is ea seo. Tá an timpeallacht deartha chun freastal ar
riachtanais daoine scothaosta.</p>

<p><strong>Teiripe shaothair:</strong> Saoráid othair chónaithigh ina
ndéanann baill foirne oilte measúnú ar scileanna ar leith is ea seo. Leagtar
béim ann ar scileanna sóisialta a fheabhsú agus ar aird a thabhairt ar
scileanna riachtanacha eile.</p>

<h3>Aonaid chónaithe</h3>

<p><strong>Teach grúpa ardtacaíochta:</strong> Teach cónaithe do dhaoine
nach gá dóibh bheith in ospidéal is ea seo. Is féidir leis na daoine sin
cónaí sa phobal ach teastaíonn cúram agus tacaíocht altranais 24 uair
uathu ar chúiseanna éagsúla. Is féidir le daoine áirithe tréimhse ama a
chaitheamh in áit chónaithe ardtacaíochta agus bogadh isteach in áit
chónaithe meántacaíochta nó ísealtacaíochta ina dhiaidh sin.</p>

<p><strong>Teach grúpa meántacaíochta:</strong> Teach cónaithe do dhaoine
atá measartha neamhspleách i bhformhór na ngnéithe dá scileanna
gnáthmhaireachtála is ea seo. Teastaíonn roinnt cúnaimh nó tacaíochta
uathu i ngnéithe áirithe, mar shampla, airgeadas a bhainistiú nó scileanna
cócaireachta. Ar an gcúis sin, ní bhíonn altra nó baill foirne cúraim
oilte i láthair sa teach ach amháin le linn an lae de ghnáth.</p>

<p><strong>Teach grúpa ísealtacaíochta:</strong> Tá na haonaid chónaithe
seo deartha do dhaoine atá neamhspleách i bhformhór na ngnéithe dá
scileanna gnáthmhaireachtála, nó i ngach ceann díobh. Is é lucht
bainistíochta an ospidéil a dhéanann comhordú ar chothabháil agus ar
bhainistiú iomlán an tí ghrúpa. Is féidir leis na cónaitheoirí sin
teacht ar altra síciatrach pobail nó ar mhaoirseoir, duine a thabharfaidh
aird dóibh nuair is gá.</p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Tá fáil ar bhreis faisnéise ar sheirbhísí meabhairshláinte agus ar
roghanna cóireála ó do dhochtúir teaghlaigh (LG), d’<a href="http://www.hse.ie/eng/services/list/1/LHO/">Oifig Sláinte Áitiúil</a>
agus <a href="mental_health_commission.html">an Coimisiún
Meabhair-Shláinte</a>.</p>

<p>Féadfaidh tú <a href="http://www.yourmentalhealth.ie/Supports-services/Find-services/">teacht
ar sheirbhísí meabhairshláinte áitiúla ar yourmentalhealth.ie</a>.</p>
</div>
</div>
</html>
