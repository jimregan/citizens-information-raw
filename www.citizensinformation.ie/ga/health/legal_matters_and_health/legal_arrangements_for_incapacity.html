<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Socruithe Dlíthiúla maidir le hÉagumas
</title>
    
    <meta name="description" content="Na socruithe dlíthiúla éagsúla is féidir le duine a dhéanamh chun aire a thabhairt dá g(h)nóthaí mura bhfuil sé/sí in ann déanamh amhlaidh ar chúis ar bith.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Socruithe Dlíthiúla maidir le hÉagumas</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l555d1">Rialacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>D’fhéadfadh go mbeadh a lán cúiseanna ann nach bhfuil tú in ann
déileáil le do ghnóthaí sa saol. Mar shampla, d’fhéadfadh nach mbeadh
cumas fisiciúil agat do phinsean a bhailiú. D’fhéadfadh go mbeifeá thar
lear ar feadh tamaill agus nach mbeifeá in ann aire a thabhairt do do
réadmhaoin dá bharr. D’fhéadfadh go mbeifeá ar éagumas meabhrach agus
faoi éagumas dlíthiúil idirbhearta áirithe a dhéanamh dá bharr.
D’fhéadfadh go mbeadh tinneas ort nó go mbeadh míchumas agat a chuireann
srian leis an gcumas atá agat cinntí oibiachtúla a dhéanamh. Mura bhfuil
tú in ann déileáil le do ghnóthaí, ar chúis ar bith, tá socruithe
dlíthiúla éagsúla ann is féidir leat a dhéanamh chun cead a thabhairt do
dhuine eile na nithe sin a dhéanamh thar do cheann. Tá sé tábhachtach go
bhfuil eolas ag gach duine ar na roghanna atá acu i gcás den sórt sin.</p>

<p>Braitheann an rogha socruithe dlíthiúla atá ar fáil duit ar do chúinsí
beachta féin. Tá sé an-simplí roinnt de na socruithe a dhéanamh agus is
beag an difear a dhéanann siad - mar shampla, gníomhaire a cheapadh chun do
phinsean leasa shóisialaigh a bhailiú. Tá socruithe eile ann atá i bhfad
níos casta ná sin agus tá cuidiú gairmithe dlí agus leighis ag teastáil
ina leith - mar shampla, cumhacht mharthanach aturnae a fhorghníomhú. Moltar
duit comhairle dlí a fháil sula rachaidh tú isteach i socruithe casta.</p>

<p>Ní mór duit na socruithe uile sin a dhéanamh - seachas nós imeachta <a href="wards_of_court.html">na gCoimircithe Cúirte</a> – agus tú inniúil
ó thaobh meabhrach de. Níl éifeacht ag socruithe áirithe ach amháin le
linn duit bheith inniúil ó thaobh meabhrach de; tá éifeacht ag socruithe
eile, go háirithe an t-iontaobhas, fiú amháin má éiríonn tú
neamhinniúil ó thaobh meabhrach de; agus tá cinn eile, go háirithe an
chumhacht mharthanach aturnae, deartha chun déileáil lena dtagann chun cinn
nuair a scoireann tú de bheith inniúil ó thaobh meabhrach de. Tá nós
imeachta na gCoimircithe Cúirte éagsúil leis na socruithe eile sa mhéid go
bhféadfar é sin a fhorchur ort.</p>

<h3>An tAcht um Chinnteoireacht Chuidithe (Cumas), 2015</h3>

<p>Síníodh <a href="http://www.irishstatutebook.ie/eli/2015/act/64/enacted/en/html">an tAcht
um Chinnteoireacht Chuidithe (Cumas), 2015</a> isteach sa dlí an 30 Nollaig
2015 ach níor cuireadh tús le héifeacht a thabhairt dó go fóill. Nuair a
chuirfear tús leis, forálfaidh sé do shocruithe nua dlíthiúla trínár
féidir cabhrú le daoine nuair a bhíonn cinntí á ndéanamh acu faoina leas
agus faoina maoin agus gnóthaí. Teastaíonn an cúnamh agus an tacaíocht
seo, ach go háirithe, nuair nach bhfuil ar chumas, nó nuair a d’fhéadfadh
nach bhfuil ar chumas, an duine chun an cinneadh a dhéanamh gan chúnamh.</p>

<p>I measc na socruithe nua, tá Cinnteoireacht agus Comhchinnteoireacht
Chuidithe agus tá próiseas leagtha amach, chomh maith, ina gceapfaidh cúirt
Ionadaí Cinnteoireachta do dhuine aonair.</p>

<p>Anuas ar nósanna imeachta nua cinnteoireachta a thabhairt isteach, leagtar
amach san Acht, chomh maith, socruithe nua do Choimircithe Cúirte agus do
dhaoine ar mian leo cumhacht sheasmhach aturnae a dhéanamh. Tá Seirbhísí
Tacaíochta Cinntí le bunú laistigh den Choimisiún Meabhair-Shláinte chun
réimse feidhmeanna a sholáthar maidir leis na socruithe nua.</p>

<p><a href="http://www.citizensinformationboard.ie/downloads/relate/relate_2016_04.pdf">Is
féidir níos mó a léamh faoin Acht um Chinnteoireacht Chuidithe (Cumas),
2015 (pdf)</a>.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Socruithe Gníomhaireachta</h3>

<p>Má cheapann tú duine eile chun ionadaíocht a dhéanamh duit i
ndéileálacha áirithe le tríú páirtithe, is é socrú gníomhaireachta
atá á dhéanamh agat. Tugtar an príomhaí ort agus tugtar an gníomhaire nó
an t-ionadaí ceaptha ar an duine a cheapann tú. Is é an sampla is coitianta
de sin ná cásanna ina n-ainmníonn pinsinéir duine éigin chun
íocaíochtaí pinsean leasa shóisialaigh nó liúntais eile a bhailiú ó
oifig an phoist.</p>

<p>Sampla eile de shocrú gníomhaireachta is ea cásanna ina gceapann tú cara
nó ball teaghlaigh mar ghníomhaire chun do ghnóthaí airgeadais a
bhainistiú, billí a íoc, an teach a árachú, etc., agus tú thar lear ar
feadh tréimhse. Is féidir leat gairmí a cheapadh chun na nithe sin a
dhéanamh agus íoc as an tseirbhís – sa chás sin, is é conradh i gcomhair
sheirbhísí, agus ní socrú gníomhaireachta, atá á dhéanamh agat.</p>

<p>Má tá tú ar éagumas fisiciúil, d’fhéadfadh go dtabharfadh do bhanc
cead duit sainordú tríú páirtí a dhéanamh. Tugann sé sin údarás do do
ghníomhaire feidhmeanna áirithe a chomhlíonadh, mar shampla, seiceanna a
scríobh thar do cheann.</p>

<p>Ní féidir leat socrú gníomhaireachta a dhéanamh ach amháin le linn
duit bheith inniúil ó thaobh meabhrach de agus, i bhformhór na gcásanna,
ní bhíonn an socrú ar bun ach amháin le linn duit bheith inniúil ó thaobh
meabhrach de. Ní gá an socrú a chur i scríbhinn ach amháin i gcásanna ina
n-éilítear ar an ngníomhaire réadmhaoin a dhíol thar do cheann. Ina
ainneoin sin, moltar duit an socrú a chur i scríbhinn ionas go mbeidh
tuiscint shoiléir agat agus ag do ghníomhaire araon ar a bhfuil i gceist agus
ar na cumhachtaí atá ag an ngníomhaire.</p>

<h3>Socruithe gníomhaireachta i gcomhair íocaíochtaí Leasa
Shóisialaigh</h3>

<p>Faoin reachtaíocht leasa shóisialaigh, tá sé de chumhacht ag an Roinn
Coimirce Sóisialaí íocaíochtaí a dhéanamh le tríú páirtí atá ag
gníomhú thar ceann duine atá ag fáil leas sóisialach. Tá stádas
dlíthiúil an chaidrimh ghníomhaireachta leasa shóisialaigh éagsúil leis
an gcaidreamh gníomhaireachta ginearálta sa mhéid go bhféadfar an
ghníomhaireacht leasa shóisialaigh a chur i bhfeidhm, nó go bhféadfar
leanúint leis an ngníomhaireacht leasa shóisialaigh, i gcásanna ina
n-éiríonn tú neamhchumasach ó thaobh meabhrach de.</p>

<p>Má cheaptar gníomhaire chun an t-airgead a bhailiú, is leatsa an
t-airgead go fóill agus tá dualgas dlíthiúil ar an ngníomhaire chun é a
úsáid thar do cheann agus ar mhaithe leat féin. Féadfaidh an Roinn Coimirce
Sóisialaí deireadh a chur leis an socrú gníomhaireachta ag aon tráth nuair
a bhíonn údar aici a chreidiúint nach bhfuil ag éirí go sásúil leis an
socrú.</p>

<p>Tá 3 shaghas éagsúla de shocruithe gníomhaireachta leasa shóisialaigh
ann.</p>

<h3>Socrú gníomhaire shealadaigh</h3>

<p>Mura féidir leat d’íocaíocht a bhailiú ag oifig an phoist do
thréimhse ghearr ama, de ghnáth nach faide ná 3 seachtaine, féadtar
gníomhaire sealadach a cheapadh trí Fhoirm Ghníomhaire Shealadaigh a
chomhlánú atá ar fáil in oifig an phoist. Nuair a bhailíonn tú
d’íocaíocht, soláthraíonn an gníomhaire an fhoirm seo, i dteannta do
chárta seirbhísí sóisialacha.</p>

<h3>Gníomhaire a ainmniú chun d’íocaíocht a bhailiú</h3>

<p>Mura féidir leat d’íocaíocht a bhailiú ag oifig an phoist, i ngeall ar
bhreoiteacht nó caillteanas luaineachta, mar shampla, féadfaidh tú duine a
ainmniú chun seo a dhéanamh thar do cheann tríd an bhfoirm <a href="http://www.welfare.ie/en/pdf/agent.pdf">Údarás chun Gníomhaire a
Cheapadh (pdf)</a> a chomhlánú agus a sheoladh ar ais. Déantar socruithe le
hoifig an phoist chun an gníomhaire a bhaileoidh an íocaíocht a éascú agus
tugtar fógra duit faoi seo.</p>

<h3>Mura féidir leat do ghnóthaí féin airgeadais a bhainistiú</h3>

<p>Mura féidir leat do ghnóthaí féin airgeadais a bhainistiú, féadtar
gníomhaire a cheapadh chun d’íocaíocht a bhailiú agus gníomhú thar do
cheann. Sa chás seo, caithfidh cleachtóir leighis a dheimhniú nach bhfuil ar
do chumas do ghnóthaí airgeadais a bhainistiú. Tá mír ann don
deimhniúchán seo san <a href="http://www.welfare.ie/en/pdf/agent.pdf">Údarás chun Gníomhaire a
Cheapadh (pdf)</a>.</p>

<p>Is gnách gur duine muinteartha, ionadaí cúraim nó ionadaí de theach
altranais nó d’ospidéal an gníomhaire a ainmnítear.</p>

<p>Déantar an íocaíocht go leictreonach le cuntas bainc a ainmnítear.
Moltar go n-osclaítear cuntas ar leith don chuspóir seo.</p>

<p>I gcás coimircí cúirte nó aturnae arna c(h)eapadh faoi chumhacht
mharthanach aturnae, déanfaidh an Roinn Coimirce Sóisialaí íocaíochtaí go
díreach le Coiste an Choimircí nó leis an Aturnae tríd an gCoiste nó tríd
an nGníomhaire a ainmniú mar ghníomhaire don duine atá ag fáil leas
sóisialach. Déanfar gach íocaíocht den sórt seo go leictreonach le cuntas
bainc a ainmnítear.</p>

<p>Tá dualgas dlíthiúil ar ghníomhairí a cheaptar lena chinntiú go
n-úsáidtear an t-airgead ar mhaithe le do thairbhe féin agus caithfidh siad
déileáil, chomh maith, le gnéithe eile de d’íocaíocht leasa
shóisialaigh. Áirítear leis seo an Roinn Coimirce Sóisialaí a chur ar an
eolas ar athruithe a thagann ar do chúinsí. </p>

<h3>Cumhacht Aturnae</h3>

<p>Is é is cumhacht aturnae ann ná cáipéis ina dtugann tú (an deontóir)
údarás do dhuine eile (an deontaí nó an t-aturnae) gníomhú duit - thar do
cheann agus i d’ainm - i gcásanna áirithe de réir na dtéarmaí atá
leagtha amach sa cháipéis. Mar shampla, is féidir leat cumhacht aturnae a
thabhairt do dhuine chun réadmhaoin a cheannach nó a dhíol. D’fhéadfadh
gur chumhacht an-leathan é sin nó d’fhéadfadh go mbeadh coinníollacha
fairsinge ag gabháil léi. Is féidir le cumhacht aturnae bheith speisialta
(teoranta do chuspóir ar leith, mar shampla, do theach a dhíol agus tú as
láthair) nó is féidir léi bheith ginearálta (teidlíocht a thabhairt don
aturnae gach a bhféadfá féin a dhéanamh, mar shampla, do ghnó a
bhainistiú agus tú thar lear).</p>

<p>Caithfidh cumhacht aturnae a bheith i scríbhinn i gcónaí.</p>

<p>Tá dhá shaghas de chumhacht aturnae ann:</p>
<ul><li>Cumhacht aturnae a bhronnann cumhacht ar leith nó ghinearálta agus a
    gcuirtear deireadh léi a luaithe a bhíonn an deontóir éagumasaithe</li>
  <li>Cumhacht aturnae sheasmhach a mbíonn éifeacht aici ar éagumas an
    deontóra</li>
</ul><p>Is féidir <a href="../../death/before_a_death/power_of_attorney.html">níos mó a léamh
faoi chumhacht aturnae anseo</a>.</p>

<h3>Iontaobhais</h3>

<p>Féadfaidh réadmhaoin, lena n-áirítear sócmhainní airgid, a shealbhú
ar iontaobhas thar ceann duine eile nó chun cuspóir ar leith a bhaint amach.
Tá iontaobhas ann i gcásanna ina sealbhaíonn duine (an t-iontaobhaí)
réadmhaoin duine eile (an gabhálaí) chun tairbhe daoine áirithe.
D’fhéadfadh go mbeadh an gabhálaí é/í féin ina t(h)airbhí nó
d’fhéadfadh go mbeadh daoine eile ina dtairbhithe ina leith sin.</p>

<p>Agus iontaobhas á chruthú agat, is féidir leat a chinntiú go
mbainisteofar do ghnóthaí ar bhealach ar leith má éiríonn tú
neamhinniúil ó thaobh meabhrach de ina dhiaidh sin. Leanann an t-iontaobhaí
le réadmhaoin an iontaobhais a riar chun do thairbhe gan gá a bheith ann le
coimircí cúirte a dhéanamh díot.</p>

<p>Uirlis úsáideach is ea iontaobhas freisin i gcásanna ina bhfuil leanbh
faoi mhíchumas agat agus inar mhaith leat a chinntiú go dtabharfar aire
dó/di má éiríonn tú neamhchumasach nó má fhaigheann tú bás.</p>

<p>Tá iontaobhais casta ó thaobh an dlí de agus tá impleachtaí cánach ag
gabháil leo. Dá bhrí sin, ba cheart duit comhairle dlí agus cánach a
fháil. Tá a lán cineálacha éagsúla iontaobhas ann. Is iad iontaobhais
shainráite agus iontaobhais lánroghnacha na cineálacha is coitianta díobh.
Tá iontaobhais lánroghnacha an-úsáideach i gcásanna inar mhaith leat
soláthar a dhéanamh do leanbh éagumasaithe gan difear a dhéanamh don
teidlíocht atá aige/aici do shochair stáit. <a href="../../money_and_tax/tax/tax_credits_and_reliefs_for_people_with_disabilities/trust_funds_for_permanently_incapacitated_people.html">D’fhéadfadh
díolúintí cánach a bheith ag cistí iontaobhais áirithe do dhaoine atá
faoi éagumas buan.</a></p>

<h3>Coimircithe Cúirte</h3>

<p>Nuair nach mbíonn ar chumas duine a s(h)ócmhainní a bhainistiú mar
gheall ar éagumas meabhrach, féadtar iarratas a dhéanamh ar na cúirteanna
go ndéantar Coimircí Cúirte den duine seo.</p>

<p>Caithfidh an chúirt cinneadh a dhéanamh maidir le cé acu an bhfuil nó
nach bhfuil ar chumas an duine a maoin féin a bhainistiú ar mhaithe lena
dtairbhe féin agus le tairbhe a gcleithiúnaithe. Má chinntear nach féidir
leis an duine a maoin féin a bhainistiú mar gheall ar éagumas meabhrach,
ceaptar Coiste chun na sócmhainní seo a rialú thar ceann an Choimircí.</p>

<p><a href="wards_of_court.html">Is féidir leat níos mó a léamh faoi cad
atá i gceist le Coimircí Cúirte agus conas iarratas a dhéanamh go ndéantar
Coimircí Cúirte de dhuine éigin.</a></p>
</div>
</div>
</html>
