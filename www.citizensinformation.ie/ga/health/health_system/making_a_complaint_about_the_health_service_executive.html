<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Gearán a dhéanamh faoi sheirbhís sláinte
</title>
    
    <meta name="description" content="Rialacha maidir le gearáin i gcoinne FSS agus conas gearán a dhéanamh">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Gearán a dhéanamh faoi sheirbhís sláinte</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li><li><a href="#leaf83">Conas iarratas a dhéanamh</a></li><li><a href="#lf3c9d">Tuilleadh eolais</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Déantar cur síos sa cháipéis seo ar an gcóras gearán le haghaidh
seirbhísí sláinte poiblí a sholáthraíonn Feidhmeannacht na Seirbhíse
Sláinte (FSS) nó a sholáthraítear thar a ceann.</p>

<p><strong>Seirbhísí sláinte príobháideacha</strong></p>

<p>I dtaobh seirbhísí sláinte príobháideacha, tabhairt cuairt ar
healthcomplaints.ie, a sholáthraíonn faisnéis ar ghearáin a dhéanamh faoi
sheirbhísí sláinte príobháideacha agus poiblí.</p>

<p><strong>Seirbhísí sláinte poiblí</strong></p>

<p>Tá córas reachtúil gearán ar fáil d’aon duine atá ar lorg nó ag
fáil seirbhísí sláinte poiblí nó seirbhísí sóisialta pearsanta agus ar
mian leis/léi gearán a dhéanamh faoi Fheidhmeannacht na Seirbhíse Sláinte.
Clúdaítear i gcóras na ngearán na soláthraithe seirbhíse a bhfuil
conarthaí acu le FSS agus a chuireann seirbhísí sláinte nó sóisialta
pearsanta ar fáil thar ceann FSS. Tá an dlí lena rialaítear córas na
ngearán leagtha amach i <a shape="rect" href="http://www.irishstatutebook.ie/2004/en/act/pub/0042/sec0009.html#partii-sec9">Cuid
9 Acht Sláinte 2004</a>. </p>

<h3>Cad faoi is féidir leat gearán a dhéanamh? </h3>

<p>Is féidir leat gearán a dhéanamh faoi ghníomh ar bith de chuid FSS nó
soláthraithe seirbhíse maidir leis an méid seo a leanas: </p>
<ul><li>Má cheapann tú nár cleachtas riaracháin é atá cothrom ná iontaofa
    agus </li>
  <li>Má dhéantar dochar duit dá réir, nó do dhuine éigin a bhfuil tú ag
    déanamh gearáin ar a s(h)on. </li>
</ul><h3>Cad is cleachtas riaracháin cothrom nó iontaofa ann? </h3>

<p>Is éard atá i gceist le cleachtas riaracháin ná an bealach ina ndéantar
cinntí agus an chaoi a ndéantar seirbhísí a oibriú. Ní mheastar cleachtas
riaracháin a bheith cothrom ná iontaofa de réir chóras na ngearán sna
cásanna seo a leanas: </p>
<ul><li>Déantar é gan údarás cuí </li>
  <li>Déantar é de bhun bunús neamhábhartha </li>
  <li>Déantar é de thoradh faillí nó míchúraim </li>
  <li>Déantar é bunaithe ar fhaisnéis atá mícheart nó neamhiomlán </li>
  <li>Tá leithcheal míchuí i gceist leis </li>
  <li>Déantar é bunaithe ar chleachtas riaracháin atá neamh-inmhianaithe,
    nó </li>
  <li>Ar ábhar ar bith eile, atá contráilte do riarachán cothrom ná
    iontaofa. </li>
</ul><h3>Cé atá in ann gearán a dhéanamh? </h3>

<p>Mura bhfuil tú in ann gearán a dhéanamh ar do shon féin de dheasca
aoise, tinnis nó míchumais, is féidir le duine eile gearán a dhéanamh ar
do shon. Áirítear i measc na ndaoine sin: </p>
<ul><li>Garghaol nó cúramóir </li>
  <li>Duine ar bith atá ceaptha de réir an dlí nó de réir na gcúirteanna
    chun do chuid gnóthaí a riar. (San áireamh leis seo bheadh Coiste <a shape="rect" href="/ga/justice/courts_system/wards_of_court.html">Coimircí
    Cúirte</a> nó duine atá ceaptha faoi <a shape="rect" href="/ga/death/before_a_death/power_of_attorney.html">Chumhacht Bhuan
    Aturnae</a>. Níl sé iomlán soiléir áfach ós rud é go dtugtar
    cumhachtaí sainiúla, seachas cumhachtaí ginearálta dóibh sa dlí a
    bhaineann le Coistí agus le hAturnaetha) </li>
  <li>Ionadaí dlí </li>
  <li>Duine ar bith eile atá ceadaithe agat, nó </li>
  <li>Duine ar bith eile atá ceaptha, de réir mar atá leagtha amach sna
    Rialacháin. </li>
</ul><h3>An féidir gearán a dhéanamh thar ceann duine nach maireann? </h3>

<p>Is féidir. I gcásanna dá leithéid is féidir le garghaol nó le
cúramóir an gearán a dhéanamh. Is ionann garghaol is tuismitheoir,
caomhnóir, mac, iníon, céile nó páirtí comhchónaithe. Ní mór don
ghearán a bheith déanta, áfach, laistigh de 12 mhí ó dháta an ghnímh
atá mar ábhar an ghearáin nó ón dáta a thagann an gníomh chun feasa an
duine atá i gceist. D’fhéadfadh oifigeach gearán an teorainn ama a
shíneadh má tá imthosca speisialta i gceist. </p>

<h3>Cad iad na gearáin nach bhfuil clúdaithe? </h3>

<p>Ní féidir leat gearán a dhéanamh faoin méid seo a leanas: </p>
<ul><li>Ábhar atá, nó a bhí mar ábhar imeachtaí dlíthiúla os comhair
    cúirte nó <a shape="rect" href="/ga/government_in_ireland/national_government/tribunals_and_investigations/tribunals_introduction.html">binse</a>
  </li>
  <li>Ábhar a bhaineann go hiomlán le breithiúnas cliniciúil (cinneadh
    míochaine) ag duine atá ag feidhmiú thar ceann FSS nó soláthraí
    seirbhíse </li>
  <li>Gníomh arna ghlacadh ag FSS nó ag soláthraí seirbhíse de bhun
    comhairle duine éigin a d’úsáid a bhreithiúnas cliniciúil </li>
  <li>Ábhar maidir le hearcú, ceapachán nó téarmaí agus coinníollacha
    fostaithe nó comhairleoirí FSS nó soláthraí seirbhíse </li>
  <li>Ábhar a bhaineann le hAchtanna Leasa Shóisialaigh, mar shampla <a shape="rect" href="/ga/social_welfare/social_welfare_payments/supplementary_welfare_schemes/">An
    Scéim Liúntais Leasa Fhorlíontaigh</a>. (Téitear i ngleic leo trí <a shape="rect" href="/ga/social_welfare/irish_social_welfare_system/social_welfare_appeals.html">Oifig
    Achomhairc Leasa Shóisialaigh</a>) </li>
  <li>Ábhar a bhaineann le clárú breitheanna, bainiseacha agus básanna a
    d’fhéadfadh a bheith mar ábhar achomhairc (<a shape="rect" href="http://www.irishstatutebook.ie/2004/en/act/pub/0003/sec0060.html#partviii-sec60">Alt
    60 den Acht um Chlárú Sibhialta</a>) </li>
  <li>Ábhar a d’fhéadfadh dochar a dhéanamh d’fhiosrúchán atá á
    dhéanamh ag na Gardaí </li>
  <li>Ábhar atá curtha faoi bhráid nós imeachta reachtúil eile um
    ghearáin. (Ní chuireann sé seo bac ar oifigeach gearán dul i ngleic le
    gearán atá curtha faoi bhráid an Ombudsman nó an <a shape="rect" href="http://www.oco.ie/">Ombudsman do Leanaí</a>). </li>
</ul></div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Conas mar a oibríonn nós imeachta gearán FSS? </h3>

<p>Tabharfar fógra don oifigeach gearán faoi gach gearán ó bhéal nach
rabhthas in ann a réiteach ag an gcéad phointe teagmhála. Gheobhaidh an
t-oifigeach gearán cóip de gach gearán scríofa freisin. Ag brath ar
chineál an ghearáin, féadfaidh an t-oifigeach gearán, le toiliú na ndaoine
lena mbaineann, breithniú a dhéanamh ar cé acu atá nó nach bhfuil
réiteach neamhfhoirmiúil oiriúnach don chás. Mar chuid den réiteach
neamhfhoirmiúil, féadfaidh an t-oifigeach gearán cruinniú a eagrú idir na
páirtithe lena mbaineann nó leas a bhaint as seirbhísí idirghabhála. Mura
bhfuil réiteach neamhfhoirmiúil oiriúnach don chás, nó mura n-éiríonn le
réiteach neamhfhoirmiúil, tionscnóidh an t-oifigeach gearán imscrúdú
foirmiúil ar an ngearán. Déileálann oifigigh ghearán leis an ngearán agus
déanann siad moladh ina dhiaidh sin.</p>

<p>Ansin is féidir leat athbhreithniú ar an moladh sin a lorg agus déanfar
athbhreithniú inmheánach. (Féach ar ‘Conas iarratas a dhéanamh’ thíos
le fáil amach conas gearán a dhéanamh). </p>

<p>Tabharfar admháil maidir le gach gearán scríofa laistigh de chúig lá
oibre agus déanfar an gearán a fhiosrú laistigh de 30 lá oibre. Gheobhaidh
tú freagra scríofa maidir le do ghearán. Cuirfear ar an eolas tú maidir le
do cheart athbhreithniú inmheánach a fháil agus maidir le do cheart dul i
muinín an Ombudsman. </p>

<p>Is féidir le soláthraithe seirbhíse a nósanna imeachta féin a chur i
bhfeidhm trí chomhaontú le FSS. Is coinníoll é sa chomhaontú idir FSS agus
soláthraithe seirbhíse go gcomhlíonfaidh soláthraithe seirbhíse nós
imeachta gearán FSS, nó go ndéanfaidh siad a nósanna imeachta gearán féin
a bhunú. Is coinníoll é fosta go gcomhoibreoidh an soláthraí seirbhíse le
FSS maidir le hathbhreithniú ar bith ar mholadh an oifigigh ghearán i ndiaidh
an fhiosrúcháin ar ghearán i gcoinne an tsoláthraí seirbhíse. </p>

<h3>An gá d’oifigigh gearán fiosrúchán iomlán a dhéanamh ar gach
gearán?</h3>

<p>Ní gá. Is féidir le hoifigigh gearán stop a chur le fiosrúchán ar
ghearán ar chúiseanna éagsúla. Mar shampla, más neafaiseach nó cráiteach
an gearán. Ní gá d’oifigigh gearán fiosrúchán a dhéanamh ar ghearáin
nach gclúdaítear mar chuid den scéim. </p>

<h3>Cad iad na moltaí is féidir le hoifigeach gearán a dhéanamh? </h3>

<p>Ní féidir le hoifigeach gearán moladh a dhéanamh a chuirfeadh iallach ar
FSS athrú ábhartha a chur lena plean seirbhíse atá faofa. (Léiríonn
pleananna seirbhíse faofa cineál agus méid na seirbhísí sóisialta
sláinte agus pearsanta atá le soláthar ag FSS, léiríonn siad an caiteachas
caipitil atá beartaithe le haghaidh seirbhísí, srl) </p>

<p>Ní féidir le hoifigigh gearán moltaí a dhéanamh a chruthódh iallach
athrú a dhéanamh ar shocruithe conarthacha atá ag FSS le soláthraí
seirbhíse. </p>

<p>Má mheasann POF FSS nó an soláthraí seirbhíse go sáraíonn moladh an
riail seo, d’fhéadfaidís an moladh a leasú de réir mar is gá, nó
d’fhéadfaidís an moladh a dhiúltú agus bearta eile a ghlacadh chun dul i
ngleic leis an ngearán. </p>

<h3>An ndéantar sonraí na ngearán a bhfaightear a thuairisciú? </h3>

<p>Déantar. Tá ar FSS faisnéis a fhoilsiú faoin nós imeachta gearán, mar
chuid dá tuarascáil bhliantúil. Ní mór do sholáthraithe seirbhíse FSS a
chur ar an eolas maidir le sonraí, líon agus cineál na ngearán a bpléadh
leo, trína nósanna imeachta gearán féin. </p>

<h3>Gearáin faoin Acht um Míchumas 2005</h3>

<p>I measc nithe eile, foráiltear leis an <a href="../health_services_for_people_with_disabilities/assessment_of_need_for_people_with_disabilites.html">Acht
um Míchumas 2005 do mheasúnú a dhéanamh ar riachtanais daoine faoi
mhíchumas</a> agus do ráitis seirbhíse a dhréachtú ina dhiaidh sin.</p>

<p>Tá <a href="http://www.hse.ie/eng/services/list/4/disability/Disability_Assessment/">nós
imeachta gearán agus achomharc ann freisin faoin Acht um Míchumas 2005</a>,
nós imeachta is féidir leat a úsáid mura bhfuil tú sásta le measúnú ar
do leanbh, le ráiteas seirbhíse do linbh nó le soláthar seirbhísí
gaolmhara.</p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Má theastaíonn uait gearán a dhéanamh faoi FSS ba cheart duit iarracht a
dhéanamh an fhadhb a réiteach go háitiúil i dtús báire. Is ionann sin is
a rá gur cheart an gearán a chur faoi bhráid an duine atá i gceannas ar an
tseirbhís, mar shampla siúr an bharda i dtaobh gearáin ospidéil, nó an
maoirseoir atá i gceannas i dtaobh seirbhísí eile. Tá roinnt <a shape="rect" href="/ga/consumer_affairs/consumer_protection/consumer_complaints/how_to_make_a_consumer_complaint.html">comhairle
ginearálta ar fáil anseo maidir leis an gcaoi chun gearán ó thomhaltóir a
dhéanamh</a>. </p>

<p>Má tá tú fós míshásta, is féidir leat do ghearán a dhéanamh trí
mheicníocht fhoirmiúil gearán. Tá roinnt <a href="http://www.hse.ie/eng/services/yourhealthservice/feedback/Complaint/">bealaí
ann chun gearán a dhéanamh chuig Feidhmeannacht na Seirbhíse Sláinte</a>,
lena n-áirítear tríd an bpost, ar an ngutháin, trí ríomhphost, ar líne,
nó trí sheirbhísí abhcóideachta nó inrochtaineachta. </p>

<p>Moltar duit gearán foirmiúil a dhéanamh i scríbhinn, agus an méid
sonraí agus is féidir a thabhairt. Tabharfar admháil maidir le gach gearán
scríofa laistigh de chúig lá oibre agus déanfar an gearán a fhiosrú
laistigh de 30 lá. Má mhaireann an fiosrúchán tréimhse níos faide ná 30
lá, coinneoidh FSS ar an eolas tú maidir le dul chun cinn do ghearán gach 20
lá oibre. </p>

<p>I ndiaidh an fhiosrúcháin, gheobhaidh tú freagra scríofa maidir le do
ghearán agus tabharfar comhairle duit faoi do cheart go ndéanfaí
athbhreithniú inmheánach ar mholadh an oifigigh ghearán. Cuirfear ar an
eolas tú maidir le do cheart gearán a dhéanamh don Ombudsman fosta. </p>

<h3>Cad a tharlóidh má théann tú chomh fada agus is féidir leis an
bpróiseas gearán? </h3>

<p>Má tá tú imithe chomh fada agus is féidir le próiseas gearán na
seirbhíse sláinte d’fhéadfá <a shape="rect" href="/ga/government_in_ireland/national_government/standards_and_accountability/office_of_the_ombudsman.html">gearán
a dhéanamh leis an Ombudsman</a> nó leis an Ombudsman do Leanaí. Measfar gur
ionann gníomhartha arna ndéanamh ag soláthraithe seirbhíse faoi réir ag
comhaontuithe le FSS is gníomhartha FSS chun críocha na reachtaíochta lena
rialaítear gach Ombudsman. Dá réir sin, clúdaítear na soláthraithe
seirbhíse seo mar chuid de shainchúram an Ombudsman. </p>

<p>Níl aon mheicníocht ann sa dlí maidir le cur i bhfeidhm moltaí ó
oifigeach gearán ná maidir lena dtarlaíonn mura ndéantar an moladh a chur i
bhfeidhm. </p>
</div>
<div class="topic further_info">
<h2 class="further_info" id="lf3c9d">Tuilleadh eolais</h2>

<p>Tá tuilleadh eolais faoin nós imeachta gearán i <a href="http://www.hse.ie/eng/services/yourhealthservice/feedback/Complaints/Policy/complaintspolicy.html">Do
Sheirbhís, Do Bharúil – Beartas Gearán FSS</a>.</p>

<p>Is í uimhir Shaorghlao 1850 24 1850 nó (041) 685 0300 líne eolais
náisiúnta FSS.</p>
</div>
</div>
</html>
