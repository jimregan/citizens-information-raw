<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Cártaí leighis
</title>
    
    <meta name="description" content="Tugann an scéim cártaí leighis an teidlíocht do dhaoine áirithe seirbhísí sláinte poiblí saor in aisce a fháil. Mínítear sa cháipéis seo an cárta leighis agus conas iarratas a dhéanamh air.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Cártaí leighis</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l555d1">Rialacha</a></li><li><a href="#leaf83">Conas iarratas a dhéanamh</a></li><li><a href="#l896e2">Tuilleadh faisnéise</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Má eisíonn <a href="../health_service_agencies/health_boards.html">Feidhmeannacht na
Seirbhíse Sláinte (FSS)</a> cárta leighis do dhuine bíonn an sealbhóir sin
i dteideal seirbhísí áirithe sláinte a fháil saor in aisce. </p>

<p>Chun cáiliú do chárta leighis, ní mór go mbíonn d’ioncam
seachtainiúil faoi bhun figiúr áirithe i dtaobh mhéid do theaghlaigh.
Cuirtear ioncam airgid, coigilteas, infheistíochtaí agus maoin (seachas do
theach féin) san áireamh sa tástáil mhaoine.</p>

<p><strong>Cártaí Cuairte LG:</strong> Mura gcáilíonn tú do chárta
leighis, ar bhunúis ioncaim, d’fhéadfadh go gcáileofá do <a href="gp_visit_cards.html">Chárta Cuairte LG</a>.</p>

<h3>Cén seirbhísí sláinte is gnách a bhíonn cumhdaithe?</h3>

<p>Má tá cárta leighis agat, bíonn tú i dteideal na seirbhísí a leanas a
fháil:</p>
<ul><li>Seirbhísí saor in aisce <a href="../gp_services/gp_services_to_medical_card_holders.html">LG
    (dochtúir teaghlaigh)</a></li>
  <li><a href="prescribed_drugs_and_medicines.html">Drugaí agus cógais
    ordaithe</a> — bíonn roinnt <a href="prescription_charges_for_medical_card_holders.html">muirir
    oidis</a> le híoc</li>
  <li><a href="../hospital_services/hospital_services_introduction.html">Seirbhísí
    ospidéil phoiblí</a> d’othair chónaitheacha, seirbhísí d’othair
    sheachtracha agus feistí leighis</li>
  <li><a href="../dental_aural_and_optical_services/">Seirbhísí
    fiaclóireachta, optúla agus cluaise</a></li>
  <li><a href="../women_s_health/maternity_and_infant_welfare_services.html">Seirbhísí
    máithreachais agus cúram naíonán</a></li>
  <li>Roinnt seirbhísí pearsanta agus cúraim shóisialta, mar shampla, <a href="../care_in_your_community/public_health_nurses.html">altranas
    sláinte poiblí</a>, <a href="../care_in_your_community/social_work_services.html">seirbhísí
    oibre sóisialta</a> agus <a href="../care_in_your_community/community_care_services.html">seirbhísí
    cúram pobail</a> eile</li>
  <li>Comhairleoireacht ghearrthéarmach i dtaobh deacrachtaí síceolaíochta
    idir éadrom agus measartha agus <a href="http://www.hse.ie/eng/services/list/4/Mental_Health_Services/counsellingpc/">an
    tSeirbhís Chúraim Phríomhúil</a> á húsáid</li>
  <li>Deontas airgid mháithreachais €10.16 nuair a shaolaítear do leanbh
    (déan iarratas ar d’<a href="http://www.hse.ie/eng/services/list/1/LHO/">Oifig Sláinte
    Áitiúil</a>)</li>
</ul><p>Íocann sealbhóirí cárta leighis an Muirear Sóisialta Uilíoch ar a
n-ioncam má sháraíonn sé an teorainn dhíolúine, ach tá ráta laghdaithe
ann. Ina theannta sin, d’fhéadfadh sealbhóirí cárta leighis bheith
díolmhaithe ó <a href="../../education/primary_and_post_primary_education/going_to_primary_school/primary_school_transport_scheme.html">mhuirir
iompar scoile</a> agus táillí scrúduithe Stáit a íoc i meánscoileanna
atá faoi chistiú poiblí. Anuas air sin, d’fhéadfadh go soláthrófaí <a href="../../education/the_irish_education_system/measures_to_address_educational_disadvantage.html">cabhair
airgeadais nuair a bhíonn leabhair scoile á gceannach i scoileanna
áirithe</a>.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Tástáil mhaoine</h3>

<p>De ghnáth, cuirtear d’ioncam iomlán san áireamh sa tástáil mhaoine
don chárta leighis.</p>

<p><strong>Tá treoirlínte éagsúla i gceist don tástáil mhaoine, ag brath
ar d’aois:</strong></p>
<ul><li><a href="medical_card_means_test_under_70s.html">rialacha na tástála
    maoine do dhaoine faoi bhun 70 bliain d’aois</a></li>
  <li><a href="medical_card_means_test_over_70s.html">rialacha na tástála
    maoine do dhaoine os cionn 70 bliain d’aois</a></li>
</ul><p>Bunaítear an measúnú a dhéantar ar lánúin ar mhaithe le cuspóirí
cárta leighis ar aois an duine níos sine. </p>

<p>Cuirtear aon airgead, coigilteas, infheistíochtaí nó maoin (seachas do
theach féin) san áireamh sa tástáil mhaoine. Tugtar cárta leighis
lánroghnach air seo amanna. Tá roinnt eisceachtaí ann, áfach.</p>

<h3>Daoine atá díolmhaithe ón tástáil mhaoine</h3>
<ul><li>Iad siúd ag a bhfuil teidlíocht an AE – féach ‘Tuilleadh
    faisnéise’ thíos</li>
  <li>Daoine a n-imríonn an druga Tailídimíd tionchar orthu</li>
  <li>Mná a ndearnadh simfiseatóime orthu</li>
  <li>Leanaí ata faoi 18 mbliana d’aois a ndéantar diagnóisiú ailse ina
    leith</li>
</ul><h3>Catagóirí eile</h3>

<p>Is gnách go ndeonaítear cártaí leighis do <strong>leanaí atá faoi
chúram altrama</strong>.</p>

<p>Má tá íocaíocht leasa shóisialaigh á fáil agat ar feadh bliana nó
níos faide agus má <strong>fhilleann tú ar an obair</strong>, d’fhéadfá
bheith in ann do chárta leighis a choimeád ar feadh trí bliana ar a mhéid.
Tá sé beartaithe é seo a athrú in 2014 ionas go mbeidh tú fós i dteideal
Cárta Cuairte LG a choimeád gan dul faoi thástáil mhaoine nuair a <a href="../../employment/starting_work_and_changing_job/training_and_looking_for_work/return_to_work.html">fhilleann
tú ar an obair</a>, seachas cárta leighis a choimeád.</p>

<p><strong>Daoine idir 16 agus 25 bliain d’aois, mic léinn san
áireamh:</strong> d’fhéadfadh daoine sa chatagóir seo, atá ag brath ar a
dtuismitheoirí i dtaobh cúrsaí airgeadais de, bheith i dteideal cárta
leighis a fháil má shásaíonn siad an tástáil mhaoine. Má tá siad ag
brath ar a dtuismitheoirí i dtaobh cúrsaí airgeadais de, is gnách nach
mbíonn siad i dteideal cárta leighis a fháil má bhíonn ceann ag a
dtuismitheoirí. </p>

<h3>Tar éis go n-eisítear do chárta</h3>

<p>Má thagann athrú ar do chuid cúinsí, ní mór duit FSS a chur ar an
eolas, mar gheall go bhféadfadh nach mbeifeá i dteideal é a shealbhú a
thuilleadh. Mar shampla, má thagann athrú ar d’ioncam nó ar chúinsí do
theaghlaigh, ní mór duit an tAonad Cláraithe Cliant a chur ar an eolas a
luaithe is féidir – féach ‘Conas iarratas a dhéanamh’ thíos. Déanfar
athbhreithniú tréimhsiúil ar do chárta.</p>

<p><strong>Athbhreithnithe</strong></p>

<p>Má sheolann tú d’fhoirm athbhreithnithe ar ais faoin dáta a luaitear
ach má leanann an próiseas athbhreithnithe thar dháta éagtha do chárta,
ní mór bailíocht an chárta a shíneadh ionas gur féidir leat é a úsáid
fad atá an t-athbhreithniú ar bun. Tá an síneadh ar bhonn mí ar mhí, mar
sin, moltar duit teagmháil a dhéanamh leis an Aonad Cláraithe Cliant lena
dheimhniú gur síneadh do chárta agus go leanann sé bheith bailí.</p>

<p><strong>Má bhogann tú teach</strong></p>

<p>Féadfaidh tú do chárta a úsáid ar feadh 3 mhí ar a mhéid má tá tú
i do chónaí go sealadach lasmuigh de cheantar d’Oifige Áitiúla Sláinte.
Féadfaidh tú do chárta leighis a úsáid a mhéid le 3 mhí má tá tú ag
cónaí go sealadach i gceantar éagsúil. Má bheidh tú imithe ar feadh breis
agus 3 mhí, ní gá duit athiarratas a dhéanamh ar Chárta Leighis nua. Ba
cheart duit teagmháil a dhéanamh le d’<a href="http://www.hse.ie/eng/services/list/1/LHO/">Oifig Áitiúil Sláinte</a>
nua, áit a gcuirfear ar an eolas thú ar na LGanna atá i mbun cleachtaidh i
do cheantar nua.</p>

<p>Má tá do LG á athrú agat, comhlánaíonn tú <a href="https://www.sspcrs.ie/portal/medapp/changedoctor.pdf">foirm um Athrú
Dochtúra (pdf)</a>, agus sonraí an dochtúra nua a thabhairt. Tá fáil ar an
bhfoirm ar líne nó trí ghlao ar Íosghlao 1890 252 919.</p>
</div>
<div class="topic base_rates">
<h2 class="topic base_rates_title" id="leaf83">Conas iarratas a dhéanamh</h2>

<p>Má bhíonn aon cheisteanna agat sula seolann tú d’iarratas ar aghaidh,
féadfaidh tú glao a chur ar Íosghlao 1890 252 919, teagmháil a dhéanamh le
d’Oifig Áitiúil Sláinte, nó ríomhphost a sheoladh chuig <a href="mailto:clientregistration@hse.ie">clientregistration@hse.ie</a>.</p>

<p>Féadfaidh tú <strong>iarratas a dhéanamh ar líne</strong> ar chárta
leighis ag <a href="http://www.medicalcard.ie/">medicalcard.ie</a>. Seo an modh
is tapúla chun an cárta a fháil. Seolfar an fhoirm chomhlánaithe ar ais
chugat.</p>

<p>Mar mhalairt air sin, féadfaidh tú foirm iarratais ar chárta leighis a
<strong>íoslódáil</strong>:</p>

<p><a href="http://www.hse.ie/eng/services/list/1/schemes/mc/forms/mc1irish.pdf">Foirm
Iarratais MC1 ar Chárta Leighis/Cárta Cuairte LG (pdf)</a></p>

<p><a href="http://www.hse.ie/eng/services/list/1/schemes/mc/forms/New%20MC1A%20form%20Nov%202014.pdf">Foirm
Iarratais MC1(a) ar Chárta Leighis/Cárta Cuairte LG – Daoine 70 Bliain
D’Aois nó Níos Sine (pdf)</a></p>

<p>Sa mhullach air sin, féadfaidh tú foirm iarratais agus liosta de na LGanna
atá ag glacadh páirte sa scéim a fháil ó d’<a href="http://www.hse.ie/eng/services/list/2/healthcentres/">ionad áitiúil
sláinte</a> nó san <a href="http://www.hse.ie/eng/services/list/1/LHO/">Oifig
Áitiúil Sláinte</a> i do cheantar.</p>

<p>Tugann tú an fhoirm chuig an LG a roghnaigh tú ón liosta de dhochtúirí
atá ag glacadh páirte sa scéim. De ghnáth, ní mór go mbeidh áit
chleachtais an LG a roghnaíonn tú suite laistigh de 7 míle ón áit a
gcónaíonn tú. Ní mór go gcomhaontaíonn an LG glacadh leat mar othar. Is
féidir leat tuilleadh a léamh faoi <a href="../gp_services/gp_services_to_medical_card_holders.html">sheirbhísí
LG le haghaidh shealbhóirí an chárta leighis</a> anseo. Má ghlacann an LG
leat mar othar, síneoidh sé/sí an fhoirm.</p>

<p>Seolann tú an fhoirm ar ais chuig an Aonad Cláraithe Cliant, mar aon leis
an bhfianaise cháipéise a shonraítear ar an bhfoirm.</p>

<p>Féadfaidh tú dul chun cinn d’iarratais ar chárta leighis a rianú ar <a href="http://www.medicalcard.ie/">medicalcard.ie</a>.</p>

<p>Tá ceisteanna coitianta ag FSS ar <a href="http://www.hse.ie/eng/services/list/1/schemes/mc/about/">chártaí
leighis</a> agus ar <a href="http://www.hse.ie/eng/services/list/1/schemes/mc/over70s/">Chártaí
leighis/Cártaí Cuairte LG do dhaoine 70 bliain d’aois agus níos
sine</a>.</p>

<h3>Leanaí a ndearnadh diagnóisiú ailse orthu</h3>

<p>Tá leanaí atá faoi 18 mbliana d’aois a ndearnadh diagnóisiú ailse
orthu le 5 bliana anuas incháilithe do chárta leighis gan tástáil mhaoine.
Ní theastaíonn faisnéis faoi ioncaim ar an bhfoirm iarratais ach teastaíonn
tuairisc leighis. Féadfaidh tú <a href="http://www.hse.ie/eng/services/list/1/schemes/mc/forms/Children%20under%2018%20years%20diagnosed%20with%20cancer.pdf">an
Fhoirm Iarratais ar Chárta Leighis do Leanaí faoi 18 mbliana d’aois, Foirm
MC1(b)</a> a íoslódáil.</p>

<h3>Achomhairc</h3>

<p>Má diúltaíodh cárta leighis duit agus mura bhfuil tú sásta leis an
gcinneadh, féadfaidh tú iarraidh go ndéanfar athbhreithniú air.
D’fhéadfadh gur tháinig athrú ar do chúinsí, nó d’fhéadfadh gur
fhág tú roinnt faisnéis ábhartha ar lár ón mbuniarratas. Mura bhfuil tú
sásta leis an athbhreithniú, féadfaidh tú <a href="http://www.hse.ie/eng/services/yourhealthservice/Appeals/Appeals_Process/">achomharc
a dhéanamh leis an Oifig Achomhairc i do cheantar FSS</a>. Beidh na sonraí
teagmhála le sonrú i do litir dhiúltaithe, chomh maith. Tabharfaidh an Oifig
Achomhairc faoi athmheasúnú ar d’iarratas. Tabharfaidh foireann FSS faoi
seo, nach raibh baint acu leis an gcinneadh a dhéanamh ar do bhuniarratas.</p>

<p>
</p><div class="inlinesio">
<p>
</p><div>
<h3>An tAonad Cláraithe Cliant</h3>
<p>
  

  
  Bosca oifig phoist 11745<br>Fionnghlaise<br>Baile Átha Cliath 11<br>
  <br>
  
</p>
<p>
  

  
  <strong>Teil:</strong>(051) 595 129
  <br>
  

  
  <strong>Lóghlao:</strong>1890 252 919
  <br>
  

  
  <strong>Facs:</strong>(01) 834 3589
  <br> 
  

  
  <strong>Láithreán Gréasáin:</strong> <a href="http://www.medicalcard.ie">http://www.medicalcard.ie</a>
  <br>
  

  
  <strong>Láithreán Gréasáin:</strong> <a href="https://www.sspcrs.ie/portal/medapp/index.jsp">https://www.sspcrs.ie/portal/medapp/index.jsp</a>
  <br>
  

  

  
  <strong>R-phost:</strong> <a href="mailto:clientregistration@hse.ie">clientregistration@hse.ie</a>
  <br>
  
</p>
</div></div>

</div>
<div class="topic base_howtoapply">
<h2 class="topic base_howtoapply_title" id="l896e2">Tuilleadh faisnéise</h2>

<h3>Treoirlínte Measúnaithe</h3>

<p>Tá an FSS tar éis treoirlínte measúnaithe a fhoilsiú d’iarratais ar
chárta leighis:</p>
<ul><li><a href="http://www.hse.ie/eng/services/list/1/schemes/mc/forms/medicalcardguidelines2015.pdf">Medical
    Card/GP Visit Card National Assessment Guidelines (pdf) (Treoirlínte
    Measúnaithe Náisiúnta um Chárta Leighis/Cuairt Dochtúra)</a></li>
  <li><a href="http://www.hse.ie/eng/services/list/1/schemes/mc/over70s/Over70Guidelines.pdf">Medical
    Card/GP Visit Card National Assessment Guidelines for people aged 70 years
    and over (pdf) (Treoirlínte Measúnaithe Náisiúnta um Chárta
    Leighis/Cuairt Dochtúra do dhaoine d’aois os cionn 70 bliain)</a></li>
</ul><h3>Teidlíocht faoi Rialacháin an AE</h3>

<p>Má tá pinsean slándála sóisialaí á fháil agat ó thír eile den
AE/LEE nó ón Eilvéis, nó má tá tú ag oibriú agus má tá árachas
sóisialta á íoc agat in aon cheann de na tíortha seo, d’fhéadfá
cáiliú do chárta leighis faoi rialacha an AE má tá gnáthchónaí ort in
Éirinn.</p>

<p>Ní mór nach bhfuil tú faoi réir reachtaíochta um árachas sóisialta na
hÉireann. Ciallaíonn seo nach mór go bhfuil íocaíocht ranníocach leasa
shóisialaigh Éireannaigh á fáil agat nó go bhfuil tú ag oibriú in
Éirinn agus go bhfuil tú faoi dhliteanas ÁSPC a íoc.</p>

<p>Má tá cónaí in Éirinn ort agus más cleithiúnaí pinsinéara thú,
atá i dteideal faoi Rialacháin an AE, nó más cleithiúnaí duine thú atá
ag oibriú i dtír eile atá cumhdaithe ag na Rialacháin, d’fhéadfá bheith
i dteideal cárta leighis a fháil. Ní mór nach bhfuil tú faoi réir
reachtaíochta um árachas sóisialta na hÉireann (i gcás cleithiúnaithe
linbh, baineann an riail seo leis an gcéile nó an duine atá ina
bhfeighil).</p>

<p>Ina theannta sin, d’fhéadfadh go gcáileofaí oibrithe sannta agus a
gcleithiúnaithe do chárta leighis. Oibrithe iad seo atá fostaithe i dtír
eile atá cumhdaithe ag na rialacháin ach a seolann a bhfostóirí iad chun
oibriú in Éirinn ar feadh tréimhse theoranta.</p>
</div>

</div>
</html>
