<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Pacáistí cúram baile
</title>
    
    <meta name="description" content="Tá an Scéim Tacaíochta Cúram Baile (ar a dtugtar An Pacáiste Tacaíochta Cúram Baile freisin) á oibriú ag FSS. Is é aidhm an scéim tacaíocht a thabhairt do dhaoine atá i mbaol cúraim fadtéarmach chun cur ar a gcumas cónaí sa phobal go neamhspleách.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Pacáistí cúram baile</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li><li><a href="#l1e7b8">Rataí</a></li><li><a href="#leaf83">Conas iarratas a dhéanamh</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Tá Feidhmeannacht na Seirbhíse Sláinte (FSS) freagrach as tacaí cúram
baile agus sláinte an phobail a sheachadadh ag an leibhéal áitiúil. </p>

<h3>Cad atá i gceist leis an Scéim Tacaíochta Cúram Baile? </h3>

<p>Is scéim riaracháin í an Scéim Tacaíochta Cúram Baile (ar a dtugtar An
Pacáiste Tacaíochta Cúram Baile freisin), atá á oibriú ag FSS. Tá an
scéim dírithe go príomha orthu siúd óna dteastaíonn tacaíocht cúraim
meánleibhéil nó ardleibhéil chun cur ar a gcumas cónaí sa bhaile go
neamhspleách. Níl an Scéim Tacaíochta Cúram Baile bunaithe de réir an
dlí, os rud é gur scéim riaracháin atá ann níl ceart uathoibríoch agat
ar an Scéim ná chun sochar a bhaint as seirbhísí faoin scéim. </p>

<p>Níl aon treoirlínte náisiúnta ann maidir le conas a cháilítear don
Scéim ná conas a dhéantar measúnú ar ioncam ná ar mhaoin. Déanann roinnt
Limistéar Riaracháin FSS measúnú ar ioncam ar an mbunús céanna le <a shape="rect" href="../entitlement_to_health_services/medical_card.html">cártaí
leighis</a>. Seiceáil le d’<a shape="rect" href="http://hse.ie/eng/services/list/1/LHO/">Oifig Sláinte Áitiúil</a> chun
tuilleadh sonraí a fháil maidir leis an gcaoi a bhfeidhmíonn an Scéim i do
cheantar. </p>

<p>Tá gach Limistéar Riaracháin FSS freagrach as a Scéim féin a
fheidhmiú. Ciallaíonn sé seo go bhfuil difríochtaí idir na Scéimeanna i
gcodanna éagsúla den tír, ag brath ar an bpobal áitiúil, do riachtanais
phearsanta, an pearsanra atá ar fáil chun seirbhísí a sheachadadh agus an
t-éileamh i do cheantar féin. </p>

<h3>Cad atá sa Scéim Tacaíochta Cúram Baile? </h3>

<p>Cuirtear gach pacáiste tacaíochta in oiriúint dod’ riachtanais aonair.
Go ginearálta, cuimsíonn siad seirbhísí altraí, freastalaithe cúram
baile, <a shape="rect" href="../care_in_your_community/home_helps.html">cúntóirí baile</a> agus na
teiripí éagsúla lena gcuimsítear <a shape="rect" href="../care_in_your_community/physiotherapy_services.html">seirbhísí
fisiteiripe</a> agus seirbhísí <a shape="rect" href="../care_in_your_community/occupational_therapy_services.html">teiripe
shaothair</a>. Beidh do phacáiste pearsanta ag brath ar do riocht leighis agus
ar an leibhéal cúraim a theastaíonn uait. Mar shampla, d’fhéadfadh níos
mó béime a bheith ar fhreastalaithe cúram baile i bpacáistí áirithe agus
d’fhéadfadh leibhéal níos airde teiripe agus altranais a bheith ag
teastáil i bpacáistí eile, ag brath ar riachtanais an duine aonair. </p>

<p>I gcodanna áirithe den tír, cuireann FSS seirbhísí faoin Scéim ar fáil
go díreach; i gcodanna eile, beidh seirbhísí i gceist arna soláthar ag
eagraíochtaí nó ag grúpaí deonacha thar ceann FSS. D’fhéadfadh deontais
airgid thirim a bheith i gceist le pacáistí freisin, chun cur ar chumas
theaghlach an othair réimse seirbhísí nó tacaí a cheannach go díreach. I
gcodanna áirithe den tír, d’fhéadfadh meascán de sheirbhísí díreacha
agus íocaíochtaí in airgead tirim a bheith i gceist leis an bpacáiste.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Cé ar a bhfuil an Scéim Tacaíochta Cúram Baile dírithe? </h3>

<p>Is í an phríomhthosaíocht atá ag an Scéim Tacaíochta Cúram Baile ná
daoine scothaosta atá ina gcónaí sa phobal nó othair cónaitheacha in
ospidéil ghéarmhíochaine atá i mbaol a bheith glactha isteach i gcúram
fadtéarmach. </p>

<p>D’fhéadfadh pacáistí cúram baile a bheith ar fáil freisin do dhaoine
scothaosta a ghlactar isteach i gcúram fadtéarmach agus ar féidir leo (le
tacaíocht) filleadh ar an bpobal. D’fhéadfaí pacáistí a thairiscint
dóibh siúd atá ag úsáid seirbhísí lárnacha atá ann cheana féin,
cosúil le cúntóirí baile, ach go dteastaíonn tuilleadh cúnaimh uathu chun
go mbeidh ar a gcumas leanúint ag cónaí ina bpobal. </p>

<p>D’fhéadfadh pacáistí Cúram Baile a bheith ar fáil freisin do dhaoine
óga a bhfuil tinneas ainsealach ag dul dóibh agus do dhaoine eile a
d’fhéadfadh maireachtáil sa bhaile chomh fada is go mbeadh tacaíocht
leordhóthanach acu. </p>

<h3>Conas a oibríonn pacáiste Tacaíochta Cúram Baile? </h3>

<p>Seiceáil ar dtús an bhfuil an Scéim ag feidhmiú i do cheantar nó nach
bhfuil. </p>

<p>Beidh an cineál pacáiste Tacaíochta a bheidh ar fáil ag brath ar
riachtanais an duine aonair atá i gceist. Tá réimse (timpeall sé nó seacht
gcinn) pacáistí éagsúla ar fáil. Tá FSS i mbun oibre ar mheasúnú
riachtanas náisiúnta chun gach duine aonair a chaighdeánú. </p>

<p>Idir an dá linn, áfach, níl aon mheasúnú caighdeánach ann maidir le
riachtanais na ndaoine a chuireann isteach ar an Scéim seo, agus níl aon
rialacha ann maidir leis an mbealach ina ndéanfar aon mheasúnú. I bhformhór
na gcásanna, déanfaidh d’altra sláinte poiblí measúnú ar do riachtanais
cúraim agus socróidh sé/sí leat féin agus le do theaghlach conas is fearr
a dhéanfar do riachtanais a chomhlíonadh. </p>

<p>I gcodanna áirithe den tír, is í an riail ghinearálta ná sa chás go
dteastaíonn os cionn 10 n-uair an chloig cúraim in aghaidh na seachtaine ó
dhuine, gur féidir leo cur isteach ar an scéim seo. Beidh an líon uaireanta
tacaíochta a chuireann FSS ar fáil ag brath ar do riachtanais aonair.
D’fhéadfadh FSS seirbhísí a chur ar fáil go díreach, nó d’fhéadfadh
eagraíochtaí pobail nó deonacha iad a chur ar fáil thar ceann FSS. I
gcásanna áirithe, féadfaidh tú cúramóir príobháideach nó seirbhís
cúntóra baile a fhostú. Sa chás seo, beidh tusa mar fhostóir ag an duine
sin, agus mar fhostóir, beidh dualgais agus oibleagáidí áirithe agat. </p>

<p>Tá FSS ag obair i gcomhar le roinnt ranna rialtais eile chun scrúdú a
dhéanamh ar shaincheisteanna eile a bhaineann le Tacaíochtaí Cúraim Baile.
Mar shampla, tá obair ar siúl faoi láthair leis an Roinn Sláinte, an Roinn
Coimirce Sóisialaí agus an Roinn Comhshaoil, Pobal agus Rialtais Áitiúil
chun a chinntiú go bhfuil na pacáistí atá á seachadadh solúbtha agus go
gcuimsíonn siad íocaíocht struchtúrtha in airgead tirim agus tacaí eile.
</p>

<p>Tá FSS ag obair i gcomhar leis an Roinn Comhshaoil agus an Roinn Coimirce
Sóisialaí lena chinntiú go dtógtar saincheisteanna tithíochta agus
saincheisteanna tacaíochta ioncaim san áireamh nuair a bhítear ag pleanáil
do riachtanais othair agus teaghlaigh sa todhchaí.</p>
</div>
<div class="topic base_rates">
<h2 class="topic base_rates_title" id="l1e7b8">Rataí</h2>

<p>Tá Pacáistí Cúram Baile deartha chun riachtanais daoine aonair a
chomhlíonadh. Ciallaíonn sé seo go bhfuil éagsúlachtaí idir na
seirbhísí agus d’fhéadfadh sé gur fiú €350-€500 in aghaidh na
seachtaine na gnáth-phacáistí tacaíochta atá ar fáil faoin Scéim do gach
othar, ag brath ar riachtanas an duine aonair. Mar a léirítear thuas,
d’fhéadfadh an Pacáiste a bheith comhdhéanta de: </p>
<ul><li>Seirbhísí atá á gcur ar fáil go díreach ag FSS, nó </li>
  <li>Seirbhísí atá á gcur ar fáil thar ceann FSS ag eagraíocht dheonach,
    nó </li>
  <li>Íocaíocht dhíreach sheachtainiúil ó FSS chun cur ar do chumas
    seirbhísí a cheannach go príobháideach, nó </li>
  <li>Meascán díobh sin thuas. </li>
</ul><p>Má tá an íocaíocht sheachtainiúil le fáil agat, is féidir le
d’Oifig Sláinte Áitiúil comhairle a chur ort maidir le conas dhéanfar an
íocaíocht leat agus is féidir leis an Oifig comhairle a chur ort maidir le
conas a dhéantar measúnú ar d’ioncam agus do mhaoin. </p>

<p>Arís, níl aon treoirlínte náisiúnta ann maidir le conas a dhéantar
measúnú ar ioncam. Má fhostaíonn tú duine i do theach (mar shampla,
cúramóir príobháideach) atá á f(h)ostú trí Scéim Tacaíochta Cúram
Baile nó ó d’acmhainní féin, beidh tusa mar fhostóir aige/aici. Mar
fhostóir, tá dualgais agus oibleagáidí éagsúla agat. Tá bileog
úsáideach ag na Coimisinéirí Ioncaim maidir leis an <a shape="rect" href="http://www.revenue.ie/en/tax/it/leaflets/it_53.pdf">Scéim Fostóra Baile
(pdf)</a>. </p>

<p>Má íocann tú cuid de na costais nó na costais go léir ó d’acmhainní
féin, is féidir leat sochar a bhaint as <a shape="rect" href="/ga/money_and_tax/tax/tax_credits_and_reliefs_for_people_with_disabilities/tax_relief_for_employing_a_home_carer.html">lamháltais
chánach</a>.</p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Téigh i dteagmháil le d’altra sláinte poiblí chun measúnú riachtanas
a fháil, nó d’Oifig Sláinte Áitiúil chun tuilleadh eolais a fháil faoin
bPacáiste Tacaíochta Cúram Baile agus an próiseas iarratais atá i gceist.
</p>

<p>Cuirfidh an fhoireann oibre i d’Oifig Sláinte Áitiúil aon fhaisnéis
bhreise a theastaíonn uait ar fáil duit.</p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>
D’<a shape="rect" href="http://hse.ie/eng/services/list/1/LHO/">Oifig
Sláinte Áitiúil</a>. </div>
</div>
</html>
