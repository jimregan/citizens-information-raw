<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Seirbhísí éigeandála sláinte
</title>
    
    <meta name="description" content="Is dualgas é de chuid Fheidhmeannacht na Seirbhíse Sláinte (FSS) seirbhísí éigeandála sláinte poiblí a chur ar fáil. Conas mar a dhéantar na seirbhísí a eagrú, cé atá i dteideal rochtain a fháil orthu agus conas is féidir rochtain a fháil ar chúnamh lasmuigh de ghnáthuaireanta i gcás éigeandála.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Seirbhísí éigeandála sláinte</h1>
	
<ul class="anchorlinks"><li><a href="#l0b3fe">Eolas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Déanann seirbhísí éigeandála sláinte in Éirinn freastal míochaine ar
thinnis nó ar ghortuithe a mbíonn cóireáil leighis de dhíth ina leith
láithreach. D’fhéadfadh seirbhísí éigeandála sláinte a bheith
riachtanach le haghaidh gnáthshamplaí gortuithe lena n-áirítear gortuithe a
tharla de bharr timpistí, taomanna croí nó galair thobanna eile.</p>

<p>De ghnáth is dochtúir ginearálta (GP), pearsanra otharchairr nó foireann
na roinne Timpistí agus Éigeandála in ospidéal géarmhíochaine a chuireann
seirbhísí éigeandála sláinte ar fáil.</p>

<p>Is ar an Roinn Sláinte atá an fhreagracht fhoriomlán maidir le beartas le
haghaidh seirbhísí sláinte timpistí agus éigeandála in Éirinn. Is í
Feidhmeannacht na Seirbhíse Sláinte (FSS) atá freagrach as seirbhísí
éigeandála sláinte poiblí a chur ar fáil.</p>

<h3>Seirbhís Otharcharranna</h3>

<p>Sa tseirbhís sláinte poiblí, cuireann an tSeirbhís Náisiúnta
Otharcharranna seirbhísí otharcharranna ar fáil chun daoine atá go dona
tinn a iompar chuig ospidéil phoiblí nó idir ospidéil phoiblí. Cuireann
Briogáid Dóiteáin Bhaile Átha Cliath seirbhís otharcharranna ar fáil do
mhórcheantar Bhaile Átha Cliath.</p>

<p>Is féidir leat teagmháil a dhéanamh leis na seirbhísí otharcharranna
mar chuid de na seirbhísí éigeandála trí ghlao a chur ar 999 nó ar 112.
(Tá an uimhir 112 i bhfeidhm ar fud an AE). Bíonn gach glao saor in aisce.</p>

<p>Sa chás ina gcuirtear seirbhísí ar fáil d'othair chun iad a thabhairt
chuig nó ó chúram sláinte neamh-phráinneach, is féidir feithiclí eile a
úsáid más cuí (mar shampla tacsaithe nó mionbhusanna). Soláthraíonn an
tSeirbhís Chúraim Idirmheánach feithiclí d'iompar na n-othar idir ospidéil
agus saoráidí leighis eile chun a chinntiú go bhfuil otharcharranna
éigeandála ar fáil chun freagra a thabhairt ar éigeandálaí.</p>

<p>Mura bhfuil <a href="../entitlement_to_health_services/medical_card.html">cárta
leighis</a> agat, d'fhéadfaí costas na seirbhíse otharcharranna a ghearradh
ort. Mar sin féin ní hionann an cleachtas idir páirteanna éagsúla den tír
agus d’fhéadfaí costais a tharscaoileadh i gcásanna áirithe, mar shampla,
i gcásanna cruatain.</p>

<p>Tá roinnt seirbhísí otharcharranna príobháideacha, lena n-áirítear
seirbhísí aerárthacha. Ghlaonn tú orthu agus íocann tú as a gcuid
seirbhísí sa ghnáthmhodh tráchtála.</p>

<p>Tá roinnt eagraíochtaí deonacha otharcharranna ann freisin. Úsáidtear
iad de ghnáth chun cúnamh láithreach a chur ar fáil ag imeachtaí
poiblí.</p>

<p>Is í an <a href="https://www.phecit.ie/">Chomhairle um Chúram Práinne
Réamh-Ospidéil</a> an comhlacht náisiúnta atá freagrach as rialáil
ghairmiúil pearsanra otharcharranna agus as oideachas agus oiliúint i réimse
cúraim éigeandála réamh-ospidéal in Éirinn.</p>

<h3>Cúram éigeandála ó dhochtúir teaghlaigh (GP)</h3>

<p>Má theastaíonn uait freastal ar do dhochtúir teaghlaigh (GP) de dheasca
éigeandála, is iad seo a leanas na roghanna atá ann chun teagmháil a
dhéanamh leo;</p>
<ul><li>Freastal ar lialann arna hoibriú ag do GP i rith uaireanta áirithe. Is
    féidir leat a fháil amach cad iad na huaireanta seo trí dhul i
    dteagmháil le do GP.</li>
  <li>Glao teileafóin a chur ar do GP agus iarraidh air/uirthi cuairt a
    thabhairt ort i rith an ama atá curtha ar leataobh le haghaidh cuairteanna
    tí.</li>
  <li>Glaoch a chur ar do GP lasmuigh de ghnáthuaireanta – beidh an uimhir
    le haghaidh éigeandálaí le fáil i dteachtaireacht an ghléis de
    ghnáth. D’fhéadfadh an uimhir seo a bheith i gcomhair seirbhíse
    ionadaí nó seirbhíse lasmuigh d’uaireanta gnó. Is éard is seirbhís
    ionadaí ná go dtabharfaidh dochtúir eile (seachas do GP) cuairt ar
    theach othair lasmuigh de ghnáthuaireanta.</li>
  <li>Cuairt a thabhairt ar chomharchumann le haghaidh GP lasmuigh de
    ghnáthuaireanta.</li>
</ul><h3>Comharchumainn le haghaidh GP lasmuigh de ghnáthuaireanta</h3>

<p>I bpáirteanna d’Éirinn, tagann GPanna le chéile d’fhonn
comharchumainn a chruthú le gur féidir seirbhís mhíochaine a chur ar fáil
lasmuigh de ghnáthuaireanta oibre. Faigheann na comharchumainn seo cúnamh
airgeadais ón stát. D’fhéadfadh an comharchumann a bheith lonnaithe in
ionad sláinte, in ospidéal poiblí nó i láthair eile, arna cur ar fáil go
minic ag Feidhmeannacht na Seirbhíse Sláinte. Cuireann GPanna an tseirbhís
seo ar fáil ar bhonn uainchláir sna tráthnónta, ag an deireadh seachtaine
agus ar laethanta saoire bainc agus poiblí.</p>

<p>Ní bhíonn an tseirbhís seo ar fáil de ghnáth ach amháin d’othair na
GPanna atá rannpháirteach sa chomharchumann. Is gá glao teileafóin a chur
chun rochtain a fháil ar an tseirbhís agus d’fhéadfadh gur ionann an
cúram cuí is comhairle ó altra nó ó dhochtúir ar an teileafón.
D’fhéadfadh freastal ar ionad cóireála leighis nó cuairt ar do theach ón
dochtúir ar dualgas a bheith san áireamh le cúram chomh maith.</p>

<p>Ní gá dóibh siúd a bhfuil cárta leighis nó cárta cuairt dochtúra acu
íoc as na seirbhísí a chuireann comharchumainn GP lasmuigh de
ghnáthuaireanta ar fáil. Ní mór d’othair eile íoc as costas iomlán
úsáid na seirbhíse seo.</p>

<p><a href="http://www.hse.ie/eng/services/list/3/outofhours/GPOOH.html">Faigh
liosta seirbhísí GPanna lasmuigh d’uaireanta gnó anseo.</a></p>

<h3>Ranna Timpistí agus Éigeandála in ospidéil phoiblí</h3>

<p>Cuireann formhór na n-ospidéal poiblí seirbhísí timpistí agus
éigeandála ar fáil. Tá duine ar bith in Éirinn atá faoi réir ag
éigeandáil mhíochaine i dteideal freastal ar roinn Timpistí agus
Éigeandála. D’fhéadfadh <a href="../hospital_services/hospital_charges.html">costais a bheith i gceist
maidir le seirbhísí ospidéil phoiblí</a>.</p>

<p>Tugtar tosaíocht dóibh siúd a dhéanann freastal ar Roinn Timpistí agus
Éigeandála in ospidéil phoiblí de réir an ghátair mhíochaine.
D’fhéadfadh go mbeadh ar dhuine a bhfuil tinneas neamhphráinneach
air/uirthi fanacht ar chóireáil leighis.</p>

<p>Cuireann roinnt ospidéal phríobháideacha seirbhísí éigeandála ar
fáil. Gearrfar costas iomlán an chúraim i saoráidí príobháideacha
ort.</p>

<h3>Teidlíocht cuairteoirí ar Éirinn i leith seirbhísí éigeandála
sláinte</h3>

<p>Má tá tú i do náisiúnach ó bhallstáit den Aontas Eorpach (AE), den
Limistéar Eorpach Eacnamaíoch (LEE) nó ón Eilvéis atá ag taisteal in
Éirinn nó ag fanacht go sealadach in Éirinn, tá tú i dteideal seirbhísí
sláinte má éiríonn tú tinn nó má tharlaíonn timpiste duit. Cuirtear na
seirbhísí seo ar fáil saor in aisce tríd an gcóras sláinte poiblí ach <a href="../../travel_and_recreation/travel_abroad/e111.html">Cárta Eorpach um
Árachas Sláinte</a> (EHIC) bailí a thaispeáint.</p>

<p>Tá <a href="http://health.gov.ie/blog/press-release/reciprocal-agreement-on-medical-treatment-for-temporary-visitors-between-ireland-and-australia/">comhaontú
cómhalartach ar chóir leighis do chuairteoirí sealadacha idir Éire agus an
Astráil</a>. Faoin gcomhaontú, íocann cuairteoirí na hAstráile a
fhaigheann cóireáil phoiblí éigeandála na <a href="../hospital_services/hospital_charges.html">táillí ospidéil</a> a
bhaineann le daoine a bhfuil gnáthchónaí orthu in Éirinn.</p>

<p>Má tá tú ar cuairt shealadach ar Éirinn, beidh ort íoc as an gcostas a
ghabhann le freastal ar Roinn Timpistí agus Éigeandála. Mura bhfuil tú i do
náisiúnach ó bhallstát AE/LEE, nó ón Eilvéis nó ón Astráil, beidh ort
íoc as an gcostas eacnamaíoch iomlán a ghabhann le cóireáil leighis
bhreise ar bith, lena n-áirítear cúram míochaine in ospidéal
géarmhíochaine. Moltar duit árachas míochaine príobháidí chun críocha
taistil a cheannach sula rachfá ag taisteal.</p>
</div>
</div>
</html>
