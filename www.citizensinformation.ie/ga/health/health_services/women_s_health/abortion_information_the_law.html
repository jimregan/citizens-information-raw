<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Seirbhísí Sláinte
</title>
    
    <meta name="description" content="Tá cur síos anseo ar na seirbhísí sláinte, cártaí leighis,     seirbhísí ón dochtúir teaghlaigh, drúgaí agus cógas leighis ar oideas san     áireamh a bhfuil muid i dteideal.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Seirbhísí Sláinte</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Tá ginmhilleadh in aghaidh an dlí in Éirinn ach amháin sa chás go
bhfuil beatha (ní hionann is sláinte) na máthar i bhfíorbhaol
substaintiúil. Cuimsíonn sé seo an bhagairt a bhaineann le féinmharú dá
bharr. </p>

<p>Ní féidir srian a chur ar mhná taisteal thar lear chun ginmhilleadh a
fháil. Tá sé in aghaidh an dlí spreagadh nó tacaíocht a thabhairt do
ghinmhilleadh i gcásanna aonair. Tá sé dleathach eolas a chur ar fáil in
Éirinn maidir le ginmhilltí thar lear, faoi réir coinníollacha dochta.
Mínítear sa cháipéis seo na rialacha faoin bhfaisnéis sin a sholáthar.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<p>Is féidir eolas a bhaineann le ginmhilleadh i dtíortha eile a chur ar
fáil de réir coinníollacha áirithe. Tháinig an dlí a bhaineann leis an
ábhar seo i bhfeidhm sa bhliain 1995 agus tugtar an tAcht um Fhaisnéis ar
Ghinmhilleadh air go hiondúil. Is é an tAcht um Rialáil Faisnéise
(Seirbhísí lasmuigh den Stát chun Toirchis a Fhoirceannadh), 1995 an t-ainm
ceart atá air. Tá na coinníollacha leagtha síos san Acht inar féidir le
daoine aonair nó eagraíochtaí eolas a chur ar fáil ar sheirbhísí
dlíthiúla ginmhillte atá ar fáil taobh amuigh d’Éirinn do dhaoine aonair
nó do ghrúpaí in Éirinn. Féach <a href="http://www.irishstatutebook.ie/1995/en/act/pub/0005/index.html">an tAcht
um Rialáil Faisnéise (Seirbhísí lasmuigh den Stát chun Toirchis a
Fhoirceannadh), 1995</a>.</p>

<p>Is féidir le dochtúirí, eagraíochtaí faoi leith nó comhairleoirí
aonair eolas maidir le ginmhilleadh thar lear a chur ar fáil. Baineann na
rialacha le gach soláthróir eolais ach déantar idirdhealú idir eolas a
chuirtear ar fáil don phobal i gcoitinne agus eolas a chuireann dochtúir nó
seirbhís chomhairle ar fáil do bhean atá ag súil le páiste go díreach.</p>

<p>Ní éilíonn an tAcht ar aon duine eolas maidir le ginmhilleadh a chur ar
fáil. Leagann sé rialacha síos do na daoine agus na heagraíochtaí ar mian
leo eolas a chur ar fáil. Ní bhaineann rialacha an Achta le daoine ná le
heagraíochtaí a chuireann comhairle toirchis ar fáil ach nach gcuireann
eolas maidir le ginmhilleadh ar fáil.</p>

<h3>Cén cineál eolais atá clúdaithe ag an Acht um Fhaisnéis ar
Ghinmhilleadh?</h3>

<p>Baineann an tAcht le heolas “ba dhóigh a bheadh ag teastáil ó bhean
chun úsáid a bhaint as seirbhísí taobh amuigh den Stát chun deireadh a
chur le toircheas” – i dtéarmaí neamhdhlíthiúla agus go bunúsach, is
iad ainmneacha agus seoltaí seirbhísí ginmhillte atá i gceist.</p>

<h3>Eolas ginearálta maidir le seirbhísí ginmhillte</h3>

<p>Ní mór d’eolas ginearálta maidir le seirbhísí ginmhillte atá
foilsithe nó curtha ar fáil in irisleabhair, craolacháin, cruinnithe
poiblí, srl. cloí leis na rialacha seo a leanas:</p>
<ul><li>Ní mór go bhfuil na seirbhísí ar fáil go dleathach sa tír eile</li>
  <li>Ní mór an t-eolas, chomh maith leis an modh agus an dóigh ina
    bhfoilsítear é, a bheith ar aon dul le dlí na tíre sin</li>
  <li>Ní mór an t-eolas a bheith fírinneach agus oibiachtúil agus ní
    féidir leis an eolas ginmhilleadh a mholadh ná a chur chun cinn.</li>
</ul><p>Ní féidir an cineál eolais seo a chur ar fáil ar chláir fógraíochta,
fógraí poiblí ná i leabhair agus nuachtáin gan iarraidh.</p>

<p>Ní mór cloí leis na rialacha seo beag beann ar an duine nó an
eagraíocht atá ag cur an eolais ar fáil – cé acu an bhfuil siopa leabhar,
ionad comhairle nó dochtúir i gceist.</p>

<h3>Comhairle eolais duine le duine</h3>

<p>Baineann rialacha níos doichte le heolas agus comhairle a chuireann
dochtúirí, eagraíochtaí comhairle agus seirbhísí gaolmhara ar fáil do
bhean atá ag súil le páiste. (Ní bhaineann na rialacha seo le heolas a
thugann duine príobháideach, mar shampla gaol nó cara). Má chuirtear eolas
maidir le ginmhilleadh ar fáil, baineann na rialacha seo a leanas leis:</p>
<ul><li>Ní mór don eolas cloí leis na rialacha thuasluaite maidir le heolas a
    chur ar fáil don phobal i gcoitinne.</li>
  <li>Ní mór eolas, comhairle agus comhairliúchán maidir leis na roghanna
    ar fad atá ann a chur ar fáil do bhean atá ag súil le páiste; ní mór
    don eolas seo a bheith fírinneach agus oibiachtúil agus an bhean a chur
    ar an eolas go hiomlán maidir leis na roghanna atá ann di, agus ní
    féidir an ginmhilleadh a mholadh ná é a chur chun cinn mar chuid de.</li>
</ul><p>Ní bhaineann na rialacha seo le dochtúirí ná le heagraíochtaí nach
gcuireann eolas ar fáil maidir le ginmhilleadh ach a chuireann comhairle
toirchis ar fáil do mhná.</p>

<h3>Seirbhísí Comhairleoireachta um Thoirchis Ghéarchéime</h3>

<p>Bíonn Seirbhísí Comhairleoireachta um Thoirchis Ghéarchéime le fáil
saor in aisce ag gach bean atá ina cónaí in Éirinn. Cuirtear na seirbhísí
sin ar fáil i 50 ionad ar fud na tíre agus cuireann an Stát maoiniú ar
fáil dóibh trí Chlár um Thoirchis Ghéarchéime FSS. Téigh chuig <a href="http://www.positiveoptions.ie/">positiveoptions.ie</a> chun liosta de na
seirbhísí sin a fháil.</p>

<h3>Leas airgeadais</h3>

<p>Ní féidir le haon duine nó eagraíocht a chuireann eolas maidir le
ginmhilleadh ar fáil, aon leas airgeadais a bheith aige/aici/acu i seirbhís
ghinmhillte faoi leith i dtír eile. Chomh maith leis sin, cuireann an tAcht
cosc ar eolas a chur ar fáil sa chás go bhfuil leas airgeadais ag seirbhís
ghinmhillte thar lear i seirbhís eolais ar ghinmhilleadh in Éirinn nó sa
chás go bhfuil leas ag tríú páirtí sa tseirbhís ghinmhillte agus sa
tseirbhís eolais ar ghinmhilleadh ag an am céanna. Ní féidir leis an duine
ná leis an eagraíocht aon sochar a bhaint ar bhealach ar bith as an gcinneadh
a dhéanann bean chun ginmhilleadh a fháil; is féidir táillí a ghearradh,
ach caithfear an táille chéanna a ghearradh beag beann ar an rogha a
dhéanann an bhean. Is féidir leis an duine nó leis an eagraíocht cóir agus
comhairle a thabhairt don bhean tar éis an ghinmhillte agus táille a
ghearradh air seo.</p>

<h3>Coinní a dhéanamh</h3>

<p>Tá sé dleathach ainmneacha agus seoltaí seirbhísí ginmhillte a
thabhairt amach. Tá sé in aghaidh an dlí coinne a dhéanamh le seirbhís
ghinmhillte thar ceann na mná atá ag súil le páiste. Ní chuireann sé seo
cosc ar dhochtúirí nó ar dhaoine eile taifid leighis a thabhairt don
bhean.</p>

<h3>Seirbhísí iar-ghinmhillte</h3>

<p>Cuirtear scrúduithe sláinte agus comhairleoireacht ar fáil saor in aisce
in Éirinn do mhná a fuair ginmhilleadh thar lear. Cuireann an Stát maoiniú
ar fáil do na seirbhísí seo trí Chlár um Thoirchis Ghéarchéime FSS.
Téigh go <a href="http://abortionaftercare.ie/">abortionaftercare.ie</a> chun
liosta de na seirbhísí seo a fháil.</p>
</div>
</div>
</html>
