<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Gairmithe meabhairshláinte
</title>
    
    <meta name="description" content="Cur síos atá sa cháipéis seo faoi ról agus feidhmíocht proifisiúnaithe sláinte meabhrach.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Gairmithe meabhairshláinte</h1>
	
<ul class="anchorlinks"><li><a href="#l0b3fe">Eolas</a></li><li><a href="#l1e7b8">Rataí</a></li><li><a href="#leaf83">Conas iarratas a dhéanamh</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Glacann seirbhísí meabhairshláinte le cur chuige ildisciplíneach, áit a
gcuireann gairmithe de chineálacha éagsúla a sainscileanna féin ar fáil ar
bhealach comhordaithe comhlántach.</p>

<h3>Dochtúir teaghlaigh (GP)</h3>

<p>Go minic, is é an dochtúir ginearálta an chéad duine a dtéann daoine i
dteagmháil leis agus iad ar lorg cabhrach. Déanfaidh sé/sí measúnú ar an
bhfadhb agus d’fhéadfadh go gcinnfeadh sé/sí cógas a chur ar fáil agus
monatóireacht a dhéanamh ar do riocht nó d’fhéadfadh go n-atreoródh
sé/sí thú chuig speisialtóir, e.g., síciatraí, síceolaí nó
comhairleoir, más gá. D’fhéadfadh go mbeadh do dhochtúir teaghlaigh in
ann grúpa tacaíochta a mholadh duit i gcomhair na faidhbe atá i gceist. Sa
chás go bhfuil daoine eile páirteach i gcúram an othair (e.g. síciatraí,
oibrí sóisialta, baill teaghlaigh, etc.), d’fhéadfadh go rachadh do
dhochtúir ginearálta i gcomhairle leo ar mhaithe leis an gcúram is fearr a
chur ar fáil.</p>

<h3>Síciatraí</h3>

<p>Is dochtúir leighis a dhéanann speisialtacht de mheabhairshláinte is ea
síciatraí. Tá síciatraithe freagrach as cúram leighis othar síciatrach
(cógas, siomtóim fhisiciúla, etc.). Bíonn siad páirteach i
gcomhairleoireacht freisin. I bhformhór na gcásanna, oibríonn síciatraí in
ospidéal síciatrach, in aonad síciatrach nó mar chuid d'fhoireann cúram
phobail, ach is féidir leis/léi bheith fostaithe i gcleachtas príobháideach
freisin. Sa chuid is mó de na cásanna, atreoróidh do dhochtúir teaghlaigh
chuig síciatraí má cheapann sé é a bheith riachtanach nó má iarrann tú
é. Déanfaidh síciatraí measúnú ar an duine, i gclinic othar seachtrach in
ospidéal de ghnáth, tiocfaidh sé ar dhiagnóis agus cuirfidh sé cóireáil
ar an duine dá réir. Is é a d’fhéadfadh bheith i gceist leis an
gcóireáil sin ná cógas a sholáthar nó an t-othar a atreorú chuig ball
den fhoireann mheabhairshláinte. Má cheapann an síciatraí é a bheith
riachtanach, d'fhéadfadh sé/sí a mholadh go ligfear an t-othar isteach san
ospidéal. De ghnáth, ní dhéantar an moladh sin ach amháin i gcásanna ina
bhfuil deacrachtaí tromchúiseacha ag an duine.</p>

<h3>Síceolaí</h3>

<p>Tá síceolaí oilte i staidéar a dhéanamh ar iompar an duine agus
féachann sé le mothúcháin, le smaointe agus le hiompar a mhíniú. Is
féidir le síceolaithe measúnú agus cóireáil de chineál síceolaíoch a
chur ar fáil. Is é a bhíonn i gceist leis sin ná measúnú pearsantachta a
dhéanamh trí agallamh struchtúrtha agus measúnú a dhéanamh ar raon
leathan fadhbanna síceolaíocha - imní, dúlagar, fadhbanna féinmheasa,
fadhbanna sícighnéasacha agus fadhbanna pósta ina measc. Is féidir leo
cabhrú le hothair freisin scrúdú a dhéanamh ar an tionchar a imríonn an
tinneas ar a saol agus modhanna a mholadh dóibh chun dul i ngleic leis an
tionchar sin. Aidhm thábhachtach a bhíonn ag síceolaí is ea cabhrú leis an
othar a t(h)inneas a thuiscint. Agus é ag obair sa réimse meabhairshláinte,
is minic a oibríonn an síceolaí mar shíceolaí cliniciúil, mar shíceolaí
pobail nó mar shíceolaí comhairleoireachta. Ní ordaíonn sé cógas, ach
amháin i gcásanna ina bhfuil cáilíocht mhíochaine aige freisin.</p>

<h3>Síceolaí cliniciúil</h3>

<p>Tá cáilíocht speisialtóra i meabhairshláinte ag síceolaí cliniciúil
agus oibríonn sé mar chuid den fhoireann mheabhairshláinte in aonad nó in
ospidéal. Pléann sé le measúnú agus le teiripe chomhairleoireachta.
Cuirtear teiripe theaghlaigh ar fáil nuair is cuí agus d’fhéadfadh go
nglacfaí le cur chuige ar leith chun dul i ngleic le fadhbanna ar leith lena
linn – mar shampla, glactar le cur chuige iompraíochta cognaíche i gcás
fóibí. Is trí dhochtúir teaghlaigh nó trí shíciatraí a atreoraítear
othar chuig síceolaí cliniciúil de ghnáth, ach is féidir le duine é féin
a atreorú freisin.</p>

<h3>Síceolaí pobail</h3>

<p>Tá cáilíocht chliniciúil ag síceolaí pobail agus oibríonn sé mar
chuid d'fhoireann phobalbhunaithe in éineacht le hoibrithe sóisialta, le
teiripeoirí urlabhra agus le hoifigigh leasa pobail. Pléann síceolaí pobail
le measúnú a dhéanamh orthu siúd a bhfuil raon leathan fadhbanna acu, lena
n-áirítear leanaí a bhfuil deacrachtaí iompair, deacrachtaí oideachais
agus deacrachtaí eile acu, agus le bheith ag obair leis na daoine sin.</p>

<h3>Síceolaí comhairleoireachta</h3>

<p>Cuimsíonn síceolaíocht chomhairleoireachta, mar limistéar speisialtóra,
réimse fairsing de chleachtais a chabhraíonn le daoine feabhas a chur ar a
bhfolláine, anacair agus mí-oiriúint a fhuascailt, géarchéimeanna a
réiteach, agus a gcumas a mhéadú chun saol níos ardfheidhiúla a
chaitheamh. Is féidir teacht ar shíceolaithe comhairleoireachta ag oibriú i
limistéir fhairsinge ar nós scoileanna agus coláistí, áiteanna oibre
tionsclaíocha agus seirbhísí sláinte. </p>

<h3>Teiripeoir iompraíochta</h3>

<p>Tá teiripe iompair bunaithe ar an teoiric gur féidir leat na nithe a
dhéanann daoine a athrú trí mhúineadh dóibh conas freagairt do rudaí ar
bhealach éagsúil. Is é an aidhm atá le teiripe iompraíochta ná cabhrú
leis an othar smacht a fháil ar ghnásanna neamh-inmhianaithe nó ar ábhair
neamhréasúnacha eagla. Is féidir í a úsáid chun riochtaí iompraíochta
ar nós neamhoird itheacháin agus fóibí a chóireáil. I mórán cásanna,
is féidir iompar a fhoghlaim nó a dhearmad trí leas a bhaint as
bunteicnící riochtaithe. Baineann teiripe iompraíochta leas as riochtú
dochmaitheach, rud trína ndéantar nasc idir gnásanna míthaitneamhacha, agus
as dí-íogrú córasach, rud trína ndéantar nasc idir rud is cúis le himní
agus rud taitneamhach. Bíonn roinnt teiripeoirí iompraíochta ina
síciatraithe nó ina síceolaithe, ach ní mar sin a bhíonn i gcónaí.
D'fhéadfadh go mbeadh daoine eile ag obair sa réimse seo, ar nós altraí
síciatracha nó oibrithe sóisialta atá tar éis oiliúint ábhartha a fháil
ina leith. Cé go n-úsáidtear an cineál sin teiripe go minic chun neamhoird
iompraíochta a chóireáil, b'fhéidir nach mbeidh sé ar fáil i ngach
réigiún.</p>

<h3>Teiripeoir iompraíochta cognaíche</h3>

<p>Is é an aidhm atá le teiripe iompraíochta cognaíche (TIC) ná
mothúcháin mhífheidhmiúla agus iompar mífheidhmiúil a laghdú trí
phátrúin iompair agus smaointeoireachta a athrú. Creideann gairmithe a
dhéanann speisialtacht den chineál sin teiripe gur as athrú i
smaointeoireacht a thagann athrú i siomtóim agus in iompar. Is féidir an
t-athrú sin a dhéanamh ar roinnt bealaí éagsúla, lena n-áirítear
cineálacha nua iompair a chleachtadh agus patrúin lochtacha smaointeoireachta
a anailísiú. Is é cuspóir TIC ná anacair nó iompar gan iarraidh a laghdú
tríd an bhfoghlaim sin a dhearmad nó trí fhoghlaim nua níos oiriúnaithí a
chur ar fáil. Mar an gcéanna, seans nach mbeidh gach teiripeoir iompraíochta
cognaíche ina síceolaí ná ina síciatraí agus ba chóir duit teagmháil a
dhéanamh le Limistéar áitiúil Fheidhmeannacht na Seirbhíse Sláinte (FSS)
chun a fháil amach an bhfuil an tseirbhís ar fáil i do cheantar.</p>

<h3>Comhairleoir</h3>

<p>Tá a lán cineálacha comhairleoireachta le fáil do raon leathan
fadhbanna. Déanann mórán comhairleoirí speisialtacht de réimsí ar leith,
mar shampla andúil nó bás. Leagtar béim i ngach cur chuige go n-éistear
leis an gcliant ar bhealach aireach neamhbhreithiúnach agus go dtugtar meas
dó. Is í an aidhm atá le comhairleoireacht ná deis a thabhairt do dhaoine
smacht a fháil ar a saol féin, agus seans nach gcloífidh an comhairleoir le
teoiric ar leith amháin. Is é féin-atreorú an gnáthbhealach a leantar chun
dul i mbun comhairleoireachta, cé gur féidir le dochtúir teaghlaigh, le
síciatraí nó le dlúthchara bheith in ann duine oiriúnach a mholadh. Tá
roinnt comhairleoirí ina síceolaithe cáilithe, ach ní hamhlaidh atá an
scéal i gcás cuid mhór acu. I gcás na ndaoine siúd nach síceolaithe
cáilithe iad, seans go ndearna siad bunchéim nó bunoiliúint i réimsí eile
agus/nó go bhfuil taithí oibre ábhartha acu (e.g., teagasc, altranas), in
éineacht le cáilíocht chomhairleoireachta. Bíonn idir chéimeanna
Máistreachta agus chúrsaí gearrthéarmacha i gceist anseo. Tá sé
tábhachtach go bhfuil tú sásta le hoiliúint agus le cáilíochtaí aon
chomhairleora a roghnaíonn tú. Déantar seisiún comhairleoireachta amháin
sa tseachtain ar bhonn gearrthéarmach de ghnáth, ach bíonn tréimhsí
éagsúla i gceist leis.</p>

<h3>Comhairleoir andúile</h3>

<p>Cuireann comhairleoirí andúile seirbhísí measúnaithe, comhairle,
faisnéise agus cóireála ar fáil do dhaoine atá ag fulaingt andúile san
alcól, i ndrugaí nó i gcearrbhachas. Sula bhfaigheann sé comhairleoireacht
le haghaidh andúile, ní mór d’othar clár díthocsainithe a chur i
gcrích, más cuí. Déantar an t-othar a atreorú ansin chuig seirbhís
phobalbhunaithe um chóireáil andúile. Is é an cur chuige is coitianta ná
comhairleoireacht a dhéanamh duine le duine nó i ngrúpaí agus leagtar béim
ar iarmhairtí iompar an andúiligh lena linn. Féachann an phríomhghné den
chóireáil ar na tosca a bhí ina gcúis le forbairt na handúile. Leagtar
spriocanna síos chun iarracht a dhéanamh pátrúin shláintiúla iompair a
bhunú. Cuid an-tábhachtach den chóireáil is ea rannpháirtíocht a fháil
ó dhuine de theaghlach an andúiligh, rud a chabhraíonn leis na spriocanna
sin a bhaint amach. Ar an meán, maireann an clár idir sé seachtaine agus
ocht seachtaine. Cuirtear seirbhís iarchúraim ar fáil ina dhiaidh sin.</p>

<h3>Síciteiripeoir</h3>

<p>Is minic a bhíonn síciteiripe níos doimhne ná comhairleoireacht. Tá sí
bunaithe ar na smaointe seo a leanas: dá laghad eolas atá againn ar ár
gceannfháthanna, ar ár mothúcháin agus ar ár ngníomhartha, is é is mó
an tionchar a imríonn siad orainn; agus dá fhaide a leanaimid seanphatrúin,
is é is mó dochar a dhéanfaidh siad dúinn. Is féidir le síciteiripeoir
cabhrú le hothair a n-aigne fho-chomhfhiosach a scrúdú. Trí aon
cheannfháthanna, aon ábhair eagla agus aon mhothúcháin a thabhairt chun
solais, agus trí iad sin a shárú, is féidir le hothair sólás a fháil
óna gcuid siomtóim i mórán cásanna. De ghnáth, tugann síciteiripeoirí
faoi oiliúint fhada iarchéime, rud ina n-éilítear ar oiliúnaithe dul faoi
theiripe - dhá uair in aghaidh na seachtaine i mórán cásanna - ar feadh
roinnt blianta. Is ar an gcreat teoiriciúil ina mbíonn sé nó sí ag obair a
bhíonn na teicnící agus idirghabhálacha a úsáideann an síciteiripeoir ag
brath.</p>

<h3>Altra síciatrach</h3>

<p>Imríonn altra síciatrach ról tábhachtach i gcúram an othair
shíciatraigh, san ospidéal agus sa phobal araon. Oibríonn sé nó sí taobh
istigh de sheirbhís shíciatrach mar chuid d’fhoireann cúram sláinte. Is
idir chúram fisiciúil agus chúram síceolaíoch a chuireann altraí ar fáil
dá n-othar. Uaireanta, tugann siad tacaíocht agus spreagadh riachtanach do
theaghlaigh na n-othar freisin. Is éagsúil a bhíonn cúraimí an altra, ach
bíonn na nithe seo a leanas i gceist leo:</p>
<ul><li>Cúram othar lae</li>
  <li>Cláir dhíthocsainithe</li>
  <li>Oideachas a chur ar altraí faoi oiliúint agus ar ghrúpaí pobail</li>
  <li>Oideachas a chur ar theaghlaigh agus tacaíocht a thabhairt dóibh</li>
  <li>Grúptheiripe, comhairleoireacht duine le duine</li>
  <li>Idirchaidreamh a dhéanamh le seirbhísí othar cónaithe, le dochtúirí
    teaghlaigh, le heagraíochtaí straitéise agus le heagraíochtaí
  deonacha</li>
  <li>Ligean isteach san ospidéal agus glacadh le hothair a eagrú</li>
  <li>Measúnú tosaigh a dhéanamh ar atreoruithe ó dhochtúirí
  teaghlaigh.</li>
</ul><p>De ghnáth, déanann an t-altra síciatrach pobail teagmháil le hothair tar
éis iad a scaoileadh ón ospidéal, é ag tabhairt cuairt ar a dtithe agus ag
freastal ar chlinicí othar seachtrach agus ar ionaid chúram lae. Bíonn
altraí síciatracha pobail ag éirí páirteach anois i riachtanais
athchóiríochta othar.</p>

<h3>Oibrí sóisialta meabhairshláinte</h3>

<p>Cuireann oibrithe sóisialta meabhairshláinte raon feidhmeanna éagsúla i
gcrích mar chuid d’fhoireann ildisciplíneach. Tá comhairleoireacht duine
le duine ar cheann de na príomhchúraimí atá orthu maidir le cúnamh a
thabhairt do dhaoine a bhfuil cineálacha éagsúla deacrachtaí
mothúchánacha acu. Feidhm thábhachtach eile is ea ‘síocoideachas’.
Tagraíonn síocoideachas don obair a dhéantar le daoine aonair agus lena
dteaghlach chun gnéithe de mheabhairghalar a mhíniú dóibh. Is é atá i
gceist le síocoideachas freisin ná straitéisí déileála atá oiriúnach
don mheabhairghalar lena mbaineann a chur ar fáil. Toisc gur scoilte a bhíonn
soláthar seirbhísí meabhairshláinte ó am go ham, tá oibrithe sóisialta
meabhairshláinte tiomanta do ‘bhainistíocht cáis’ nó do
‘bhainistíocht cúraim’. Tagraíonn sé sin do bheith ag obair le daoine
ar mhaithe le comhleanúnachas cúraim agus comhordú seirbhísí a chinntiú.
Cabhraíonn sé sin lena bhfolláine agus le caighdeán a mbeatha a
uasmhéadú. Is é atá i gceist le bainistíocht cáis ná seirbhísí
sláinte a chomhtháthú le raon seirbhísí eile. I measc samplaí de na
seirbhísí sin, tá tithíocht, leas sóisialach, oiliúint poist agus
fostaíocht, idirchaidreamh le gníomhaireachtaí reachtúla agus deonacha,
etc. D’fhéadfadh gach ceann de na naisc sin cur le meabhairshláinte
dhearfach.</p>

<h3>Teiripeoir saothair</h3>

<p>Cuireann <a href="../care_in_your_community/occupational_therapy_services.html">teiripeoirí
saothair</a> seirbhísí ar fáil do dhaoine a bhfuil a gcumas chun déileáil
le gníomhaíochtaí laethúla faoi bhagairt nó faoi lagú ar shlí éigin ag
fadhbanna fisiciúla, síceolaíocha nó forbartha. Is féidir le teiripeoirí
saothair measúnú agus cóireáil a dhéanamh ar dhuine ar bith (duine fásta
nó leanbh) a bhfuil deacrachtaí praiticiúla aige de bharr meabhairghalair,
gortú timpisteach, airtrítis, pairilis cheirbreach, deacrachtaí foghlama,
stróc nó de bharr riochtaí eile comhbheirthe, forbartha, meathlúcháin nó
néareolaíocha. Is é an aidhm atá le teiripe shaothair ná cur ar chumas an
duine stíl mhaireachtála atá chomh neamhspleách, chomh táirgiúil agus
chomh sásúil agus is féidir a bheith aige. Is é a d’fhéadfadh a bheith i
gceist le cóireáil ná féinchúram, forbairt phearsanta, soghluaisteacht
agus rochtain, scileanna agus oiliúint, bainistíocht bhaile, feasacht ar
mhíchumas, ullmhúchán don obair, súgradh stiúrtha, bainistíocht struis
agus teicnící cúitimh.</p>

<h3>Oiliúnóir tacaí gairme</h3>

<p>Is é is gairmoiliúint ann ná seirbhís a chuirtear ar fáil do dhaoine ar
chuir fadhbanna meabhairshláinte isteach ar a saol agus ar mian leo tús nua a
dhéanamh. Is é an aidhm atá léi na scileanna, an t-eolas agus an dearcadh
is gá a thabhairt do rannpháirtithe chun gur féidir leo dul i mbun
fostaíochta, breisoiliúna, oideachais agus féinfhostaíochta. Is é an aidhm
atá léi freisin ná deiseanna eile oibre a thabhairt do rannpháirtithe, deis
a thabhairt dóibh féinmhuinín a athchothú agus féinluach a athghnóthú
agus deis a thabhairt dóibh cairde nua a dhéanamh agus cineálacha caitheamh
aimsire a fhorbairt. Soláthraíonn Ionad Gairmoiliúna gníomhaíochtaí ar
nós adhmadóireachta, miotalóireachta, nósanna imeachta oifige, ealaíon
agus ceardaíochta agus scileanna saoil (e.g., scileanna idirphearsanta agus
forbairt phearsanta). Déantar clár ar leith a aontú le gach oiliúnaí. Is
trí ghairmí ar nós síciatraí a dhéantar an t-atreorú de ghnáth, ach is
féidir le duine é féin a atreorú freisin. Cé go bhfuil roinnt
oiliúnóirí ina ngairmithe meabhairshláinte, amhail altraí síciatracha,
níl oiliúint mhíochaine ar leith déanta ag gach duine acu.</p>
</div>
<div class="topic base_rates">
<h2 class="topic base_rates_title" id="l1e7b8">Rataí</h2>

<p>Ní gá duit íoc as úsáid a bhaint as seirbhísí gairmithe
meabhairshláinte a oibríonn sa chóras sláinte poiblí. Beidh difríocht
shuntasach sa chostas má chinneann tú úsáid a bhaint as seirbhísí
gairmithe príobháideacha meabhairshláinte. Ba chóir duit dul i dteagmháil
leis na daoine atá páirteach le haghaidh tuilleadh faisnéise a fháil. </p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Déan teagmháil le do dhochtúir teaghlaigh chun rochtain a fháil air
ghairmithe meabhairshláinte, idir ghairmithe poiblí agus ghairmithe
príobháideacha. Is féidir teagmháil dhíreach a dhéanamh le roinnt
comhairleoirí, síceolaithe, etc., atá príobháideach. Is féidir leat
teagmháil a dhéanamh le comhlachtaí gairmiúla chun tuilleadh faisnéise a
fháil faoi ghairmithe i do cheantar.</p>
</div>
</div>
</html>
