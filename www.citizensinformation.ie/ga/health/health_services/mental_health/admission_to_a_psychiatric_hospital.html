<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Ospidéal síciatrach a iontráil
</title>
    
    <meta name="description" content="Cur síos atá sa cháipéis seo ar na rialacha reatha a     bhaineann le ligean isteach deonach agus neamhdheonach in ospidéil agus aonaid     shíciatracha.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Ospidéal síciatrach a iontráil</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l57a23">Iontráil dheonach</a></li><li><a href="#l839d5">Iontráil neamhdheonach</a></li><li><a href="#l28532">Ionad faofa síciatrach a iontráil</a></li><li><a href="#ld866a">Leanaí</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Má tá tú ag fulaingt le meabhairghalar, féadfaidh tú féin ospidéal
nó aonad síciatrach a iontráil ar bhonn deonach, nó is féidir thú a chur
ann i gcoinne do thola mar othar neamhdheonach. Is iontrálacha deonacha iad
formhór mór na n-iontrálacha – ciallaíonn seo go ndéanann tú comhaontú
toiliúil iontráil ann go gcuirfear cóireáil ort. Ní bhíonn sé go
hiomlán faoi othair shíciatracha dheonacha cúram síciatrach a fhágáil,
agus féadtar iad a choimeád ar feadh tréimhse agus iad a choimeád ina
dhiaidh sin, i gcoinne a dtola. Tá rialacha sonracha ann faoi othair a
choimeád i gcoinne a dtola.</p>

<p>Leagtar amach na rialacha faoi ospidéil nó aonaid a iontráil san <a href="http://www.mhcirl.ie/for_the_public/GuideMHA2001/">Acht
Meabhair-Shláinte 2001</a>. Baineann na rialacha seo ar an mbealach céanna le
háiseanna poiblí agus príobháideacha síciatracha. Ceanglaíonn an tAcht go
gcláraítear ospidéil agus aonaid shíciatracha mar <a href="http://www.mhcirl.ie/Registration/ACRegister">aonaid fhaofa
shíciatracha</a>. </p>

<h3>Do leas is fearr</h3>

<p>Faoin Acht um Meabhairshláinte, 2001, nuair a thugtar cead isteach do
dhaoine go hionaid fhaofa nó nuair atá cóir leighis á cur orthu in ionaid
fhaofa (is é sin, ospidéil shíciatracha nó seirbhísí othair
chónaithigh), ba cheart a leas is fearr a chur san áireamh sula ndéantar aon
chinneadh faoina gcúram agus faoin gcóireáil. Ba cheart iad a áireamh i
bpé a dhéantar lena bhfoireann chúraim faoin méid atá i gceist lena leas
is fearr chun cabhrú leo lena n-athshlánú. Tá an ceart ag othair go
gcaitear leo le dínit agus le meas agus tá an ceart acu go n-éisteann gach
duine díobh siúd atá ag oibriú ar a bhfoireann chúraim leo. Tá siad i
dteideal páirt a ghlacadh i bplé a dhéanann difear dá sláinte agus ba
cheart dá bhfoireann chúraim breithniú cúramach a dhéanamh ar a
dtuairimí. Tá an ceart acu go gcuirtear ar an eolas go hiomlán iad faoina
gcearta dlíthiúla, a gcead isteach agus a gcóireáil.</p>

<p>Is ionann na rialacha a bhaineann le <a href="../entitlement_to_health_services/entitlement_to_public_health_services.html">teidlíocht
do sheirbhísí othair chónaithigh</a> agus faoin aon <a href="../hospital_services/hospital_charges.html">mhuirir</a> a ghearrtar ar
na seirbhísí siúd agus na rialacha a bhaineann le hospidéil
ghinearálta.</p>

<p>Féadfaidh tú níos mó a léamh sa <a href="http://www.mhcirl.ie/for_the_public/GuideMHA2001/">treoir seo maidir leis
an Acht um Meabhairshláinte, 2001</a> a mhíníonn do chuid ceart faoin dlí
um meabhairshláinte.</p>
</div>
<div class="topic base_rules">
<h2 class="topic base_rules_title" id="l57a23">Iontráil dheonach</h2>

<p>Déantar ospidéal nó aonad síciatrach a iontráil nach mór ar an
mbealach céanna a dhéantar ospidéal ginearálta a iontráil. Féadfaidh do
LG nó do chomhairleach thú a atreorú ann. Murab ionann othair in ospidéil
ghinearálta, ní bhíonn sé fút féin i gcónaí cúram síciatrach a
fhágáil nuair is mian leat.</p>

<p>Más othar deonach thú agus más mian leat ionad síciatrach a fhágáil
agus má mheasann an síciatraí comhairleach nó dochtúir nó altra i measc
na foirne go bhfuil tú thíos le neamhord meabhrach, féadfaidh an gairmeach
thú a choimeád ar feadh 24 uair ar a mhéid. Más leanbh an t-othar deonach
agus más mian leis na tuismitheoirí nó an caomhnóir é/í a thabhairt
abhaile, féadfaidh an gairmeach a ordú go gcoimeádtar an leanbh agus go
gcuirtear é/í faoi choinneáil FSS (má mheasann an gairmeach go bhfuil an
leanbh thíos le neamhord meabhrach).</p>

<p>Ní mór don síciatraí comhairleach thú a scaoileadh abhaile nó scrúdú
a shocrú a dhéanfaidh síciatraí comhairleach eile. Ní mór don dara
comhairleach deimhniú a eisiúint ina luaitear gur cheart thú a choimeád mar
gheall ar neamhord meabhrach nó ní mór dóibh thú a scaoileadh. Má
choimeádtar thú, is othar neamhdheonach thú agus bíonn na nósanna imeachta
go léir i gceist a bhaineann le faisnéis, athbhreithniú agus achomharc ar an
ngnáthbhealach. Is féidir léigh tuilleadh inár ndoiciméad faoi <a href="rights_of_psychiatric_patients.html">chearta othar síciatrach</a>.</p>
</div>
<div class="topic base_rates">
<h2 class="topic base_rates_title" id="l839d5">Iontráil neamhdheonach</h2>

<p>Faoin Acht Meabhair-Shláinte 2001, féadtar thú a chur agus a choimeád in
ionad faofa síciatrach i gcoinne do thola má tá tú thíos le neamhord
meabhrach. Ní fhéadtar thú a chur ann díreach mar gheall go bhfuil tú
thíos le neamhord pearsantachta, go bhfuil tú claonaíoch go sóisialta nó
go bhfuil tú tugtha do dhrugaí nó do dheochanna meisciúla.</p>

<h2>Neamhord meabhrach</h2>

<p>Sainítear san Acht neamhord meabhrach mar thinneas meabhrach, néaltrú
tromchúiseach nó míchumas tromchúiseach intleachtach:</p>
<ul><li>Gurb é is dóichí, mar gheall ar an tinneas, an míchumas nó an
    néaltrú, go ndéanfaidh tú díobháil láithreach agus thromchúiseach
    duit féin nó do dhaoine eile nó</li>
  <li>Mar gheall ar thromchúise an tinnis, an mhíchumais nó an néaltraithe,
    tá do bhreithiúnas chomh lagaithe sin, gur dócha go n-éireodh do riocht
    i bhfad ní ba mheasa nó go gcuirfí cosc ar an gcóireáil oiriúnach
    leighis a chur ort nach bhféadfaí a chur ort murach gur iontráil thú
    agus gur glacadh isteach thú, agus gur dhócha go rachadh sé chun do
    shochair nó go maolódh sé do riocht thú a choimeád agus cóireáil a
    chur ort in ionad faofa.</li>
</ul><p>Ciallaíonn <em>tinneas meabhrach</em> staid intinne a imríonn tionchar ar
do smaointeoireacht, braistint, mothúcháin nó do bhreithiúnas agus a
lagaíonn d’fheidhm mheabhrach go mór an méid sin go dteastaíonn cúram
nó cóireáil leighis uait ar mhaithe leat féin nó ar mhaithe le daoine
eile.</p>

<p>Ciallaíonn <em>géarnéaltrú</em> meath na hinchinne a lagaíonn go mór
d’fheidhm intleachtach agus a imríonn tionchar ar mhachnamh, thuiscint agus
ar chuimhne agus lena n-áirítear comharthaí síciatracha nó iompraíochta,
ar nós ionsaí fisiciúil.</p>

<p>Ciallaíonn <em>míchumas suntasach intleachtach</em> staid fhorbairt
bhactha nó neamhiomlán na hintinne, lena n-áirítear lagú suntasach éirime
agus feidhmiú sóisialta agus iompar ionsaitheach neamhghnách nó iompar atá
an-mhí-fhreagrach.</p>

<h2>Iarratas a dhéanamh ar iontráil neamhdheonach</h2>

<p>Féadfaidh céile nó gaol, oifigeach údaraithe, Garda nó aon duine eile,
iarratas a dhéanamh ar iontráil neamhdheonach duine fhásta a dhéanamh ar
chleachtóir cláraithe leighis. Is oifigeach d’Fheidhmeannacht na Seirbhíse
Sláinte (FSS) <em>oifigeach údaraithe</em>, arna shannadh ag Príomhoifigeach
Feidhmiúcháin FSS ar mhaithe leis na hiarratais sin a dhéanamh. Ní
áirítear le ‘céile’ céile idirscartha nó aon chéile a ndearnadh
iarratas nó ordú faoin Acht um Fhoréigean Baile ina leith.</p>

<p>Ní féidir leis na daoine a leanas iarratas a dhéanamh:</p>
<ul><li>Duine ar bith faoi bhun 18 mbliana d’aois</li>
  <li>Oifigeach údaraithe nó Garda atá mar ghaol leis an duine atá i gceist
    nó céile an duine sin</li>
  <li>Comhalta den chomhlacht rialaithe (seachas comhalta de FSS) nó foireann
    an ionaid fhaofa atá i gceist</li>
  <li>Duine ar bith ar spéis leo na híocaíochtaí atá le déanamh leis an
    ionad faofa</li>
  <li>Aon chleachtóir leighis a sholáthraíonn seirbhís rialta leighis don
    ionad</li>
  <li>Céile, tuismitheoir nó neasghaol eile le haon duine de na daoine a
    luaitear go sonrach thuas.</li>
</ul><p>Níor mhór go raibh an duine a bhfuil an t-iarratas á dhéanamh acu, i
gcuideachta an duine dá lorgaítear an iontráil, laistigh de 48 uair an
chloig sula ndéantar an t-iarratas. Má tá an t-iarratas á dhéanamh ag
‘aon duine eile’, ní mór go n-áireofar leis an iarratas ráiteas ina
luaitear na cúiseanna lena bhfuil an t-iarratas á dhéanamh, an gaol atá
idir an t-iarratasóir agus an duine a bhfuil a iontráil á bheartú agus na
cúinsí faoina bhfuil an t-iarratas á dhéanamh.</p>

<h2>Ról na nGardaí</h2>

<p>Má tá údair réasúnta ag Garda a chreidiúint go bhfuil duine thíos le
neamhord meabhrach agus, mar gheall ar an neamhord, gur dócha go mór go
ndéanfaidh an duine díobháil láithreach agus thromchúiseach dó/di féin
nó do dhuine eile, féadfaidh an Garda an duine a chur faoi choimeád. Más
gá, féadfaidh an Garda fórsa a úsáid chun an t-áitreabh a iontráil ina
meastar go bhfuil an duine sin ina c(h)ónaí. Ní mór don Gharda, ina dhiaidh
sin, an gnáthnós imeachta a leanúint le haghaidh iarratais ar choimeád
neamhdheonach in ionad faofa. Má dhiúltaítear iarratas an Gharda, ní mór
an duine a scaoileadh láithreach. Má dheonaítear an t-iarratas, ní mór don
Gharda an duine a thabhairt go dtí an t-ionad faofa.</p>

<h2>Measúnú leighis</h2>

<p>Má bheartaítear go n-iontráiltear thú isteach i gcoinne do thola go dtí
ionad faofa, ní mór do chleachtóir leighis scrúdú a dhéanamh ort (nach
gaol leat é/í agus nach bhfuil aon bhaint aige/aici le hionad faofa) laistigh
de 24 uair an chloig tar éis iarratas a dhéanamh. Ní mór don dochtúir
cuspóir an scrúdaithe a insint duit mura measann sé nó sí go mbainfeadh an
fhaisnéis sin de do shláinte mheabhrach, de d’fholláine nó de do riocht
mhóthúchánach.</p>

<p>Má mheasann an dochtúir go bhfuil tú thíos le neamhord meabhrach, molann
sé nó sí go gcuirtear thú i gcoinne do thola go hionad faofa (seachas an
tOspidéal Lárnach Mearbhaill). Beidh an moladh seo i bhfeidhm ar feadh seacht
lá. Má dhiúltaítear an t-iarratas agus má dhéantar iarratas ina dhiaidh
sin, tá dualgas ar an iarratasóir an dochtúir a chur ar an eolas faoin
iarratas a rinneadh roimhe seo, má bhíonn an t-iarratasóir ar an eolas
air.</p>

<h2>Duine a thabhairt go hionad faofa</h2>

<p>Go ginearálta, is é an t-iarratasóir a bhíonn freagrach as an duine a
thabhairt go dtí an t-ionad. Murar féidir seo a dhéanamh, féadfaidh an
dochtúir a rinne an moladh iarraidh ar dhochtúir cliniciúil an ionaid nó ar
shíceolaí comhairleach a ghníomhaíonn ar a s(h)on na socruithe a dhéanamh
go dtabharfaidh an fhoireann an duine go dtí an t-ionad. Más gá, féadtar
iarraidh ar na Gardaí cabhrú. Sa chás seo, tá sé de chumhacht ag na
Gardaí áitreabh a iontráil le fórsa agus féadfaidh siad an t-othar a chur
faoi choimeád nó srian, más gá.</p>
</div>
<div class="topic base_howtoapply">
<h2 class="topic base_howtoapply_title" id="l28532">Ionad faofa síciatrach a iontráil</h2>

<p>Nuair a ghlactar leat ag ionad faofa síciatrach, ní mór do shíceolaí
comhairleach den fhoireann scrúdú a dhéanamh ort. Féadtar thú a choimeád
ar feadh 24 uair an chloig ar a mhéid san ionad ar mhaithe le tabhairt faoin
scrúdú seo. Má tá an síceolaí sásta go bhfuil tú thíos le neamhord
meabhrach, déanann sé/sí an t-ordú um iontráil neamhdheonach. Mura bhfuil
an síceolaí sásta go bhfuil tú thíos le neamhord meabhrach, ní mór thú
a scaoileadh láithreach. Bíonn an t-ordú iontrála bailí ar feadh 21 lá.
Déanann sé do ghlacadh, coimeád agus cóireáil san ionad don tréimhse seo
a údarú.</p>

<p>Féadfaidh ordú athnuachana an tréimhse seo a shárú de bhreis ar 3 mhí.
Ní mór don síceolaí comhairleach atá freagrach seo a dhéanamh agus níor
mhór go ndearna sé/sí scrúdú ort sa tseachtain sula ndearnadh an t-ordú.
Féadfaidh an síceolaí céanna ordú breise athnuachana a dhéanamh ar feadh
tréimhse 6 mhí agus 12 mhí ina dhiaidh sin, in aon bhabhta amháin.</p>

<p>Tá forálacha ann i dtaca le hathbhreithniú a dhéanamh ar gach ordú
iontrála – is féidir léigh tuilleadh inár ndoiciméad faoi <a href="rights_of_psychiatric_patients.html">chearta othar síciatrach</a>.</p>
</div>
<div class="topic base_wheretoapply">
<h2 class="topic base_wheretoapply_title" id="ld866a">Leanaí</h2>

<p>Féadfaidh FSS iarratas a dhéanamh ar iontráil neamhdheonach linbh atá
thíos le neamhord meabhrach. Ní mór an t-iarratas sin a dhéanamh ar an
gCúirt Dúiche. Ordóidh an chúirt scrúdú síciatrach agus déanfaidh siad
ordú, ina dhiaidh sin, go dtabharfar cead isteach don leanbh go dtí ionad
faofa ar feadh 21 lá, ar féidir é seo a shíneadh. Teastaíonn faomhadh
sonrach ón gcúirt má bheartaítear tabhairt faoi shíocomháinliacht nó
faoi theiripe leictreabhaoth-thonnach ar leanbh ar a bhfuil neamhord
meabhrach.</p>
</div>
</div>
</html>
