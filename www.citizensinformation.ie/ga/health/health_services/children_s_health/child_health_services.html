<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Seirbhísí Sláinte Leanaí
</title>
    
    <meta name="description" content="Mínitear sa cháipéis seo faoi na seirbhísí sláinte     ginearálta agus sonracha a bhfuil páistí ina dteideal.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Seirbhísí Sláinte Leanaí</h1>
	
<ul class="anchorlinks"><li><a href="#l0b3fe">Eolas</a></li><li><a href="#lf3c9d">Tuilleadh eolais</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Cleithiúnaithe dá dtuismitheoirí is ea páistí agus tá siad i dteideal
na seirbhísí sláinte céanna agus atá a dtuismitheoirí. Ciallaíonn sin
má tá <a shape="rect" href="../entitlement_to_health_services/medical_card.html">cárta leighis</a>
ag do thuismitheoirí, go bhfuil tú áirithe mar chleithiúnaí ar an gcárta
sin agus i dteideal an réimse céanna seirbhísí agus atá do
thuismitheoirí. </p>

<p>Ag an am céanna tá réimse seirbhísí ar leith do pháistí agus cuirtear
ar fáil seirbhísí áirithe saor in aisce do pháistí, fiú muna bhfuil
cárta leighis ag a dtuismitheoirí. Go ginearálta cuirtear na seirbhísí seo
ar fáil mar chuid de <a shape="rect" href="../women_s_health/maternity_and_infant_welfare_services.html">sheirbhísí
leasa naíonán agus máithreachais</a>, <a shape="rect" href="health_services_for_preschool_children.html">seirbhísí sláinte do
pháistí réamhscoile</a> agus <a shape="rect" href="school_health_services.html">seirbhísí sláinte scoile</a>. Tá
páistí freisin i dteideal <a shape="rect" href="immunisations_for_children.html">seirbhísí vacsaínithe agus
imdhíonta</a> saor in aisce. </p>

<p><strong>Cárta cuairte LG</strong></p>

<p>Tá fáil ar an <a href="../entitlement_to_health_services/gp_visit_cards_for_under_6s.html">gcárta
cuairte LG ag leanaí faoi 6 bliana d’aois</a>. I dtaobh leanaí eile,
déantar tástáil mhaoine ar an gcárta cuairte LG.</p>

<h3>Ospidéil Pháistí</h3>

<p>Is féidir cóir leighis a chur ar pháistí in ospidéil phoiblí nó
príobháideacha ar an mbunús céanna le daoine fásta. Tá líon ospidéil
speisialtóirí ann do pháistí. Go ginearálta is mar a chéile <a shape="rect" href="../hospital_services/hospital_services_introduction.html">teidlíocht do
sheirbhísí ospidéil</a> sna hospidéil seo agus sna hospidéil phoiblí agus
deonacha. Cuireann na hospidéil seo seirbhísí d'othair chónaitheacha,
seirbhísí d'othair sheachtracha, cúram lae, seirbhísí timpiste agus
éigeandála agus seirbhísí speisialtóra do pháistí ar fáil. </p>

<p>Má chuirtear páiste san ospidéal chun cóir leighis a chur ar éalanga a
haimsíodh le linn scrúduithe sláinte leanaí scoile, ní gá dóibh na
gnáth <a shape="rect" href="../hospital_services/hospital_charges.html">tháillí ospidéil</a>
d'othair chónaitheacha poiblí a íoc. </p>

<h3>Céard is leanbh nó duine óg ann?</h3>

<p>Níl aon aois faoi leith leagtha síos do pháistí le bheith incháilithe
do sheirbhís sláinte, ach go hiondúil cuirtear críoch leis ag aois 16
bliain. </p>

<h3>Cártaí leighis agus daoine óga ós cionn 16</h3>

<p>Má tá tú os cionn 16 bliana d’aois agus faoi bhun 26 bliain agus más
mac léinn thú nó má bhraitheann tú ar do thuismitheoirí ar mhaithe le
cúrsaí airgeadais, tá tú i dteideal seirbhís cárta leighis a fháil má
tá <a href="../entitlement_to_health_services/medical_card.html">cárta
leighis</a> acu. Sa <a href="../entitlement_to_health_services/medical_card_means_test_under_70s.html">tástáil
mhaoine don chárta leighis</a>, tá liúntas ann do leanaí os cionn 16
bliana. Méadaítear an liúntas seo má tá an leanbh in oideachas tríú
leibhéal agus mura bhfuil deontas á fháil aige/aici.</p>

<h3>Páistí Altrama</h3>

<p>Bíonn cártaí leighis dóibh féin ag páistí atá altramaithe. Is é seo
an cás, is cuma cén teidlíocht atá ag na tuismitheoirí altrama. <a shape="rect" href="/ga/birth_family_relationships/adoption_and_fostering/fostering.html">Tá
tuilleadh eolais faoi altramú anseo.</a></p>

<h3>Drugaí agus Míochaine ar Oideas</h3>

<p>Féadtar caitheamh le leanaí mar chleithiúnaithe a fhad le haois 18
mbliana (nó 23, má tá siad in oideachas lán-aimseartha) ar mhaithe le
cuspóirí <a href="../entitlement_to_health_services/drugs_payment_scheme.html">na
Scéime Íocaíochta Drugaí</a>.</p>

<p>Breathnaítear ar pháistí d'aon aois a bhfuil míchumas coirp nó
meabhrach orthu, go dtí an pointe nach bhfuil siad in ann aire cheart a
thabhairt dóibh féin agus atá ina gcónaí sa bhaile, mar chleithiúnaithe,
i gcomhair na socruithe drugaí agus míochaine ar oideas. </p>

<h3>Toiliú do chóir leighis</h3>

<p>Go ginearálta is féidir le páistí ós cionn 16, cinneadh a dhéanamh iad
féin faoi mhodhanna máinliachta. Is é an cleachtadh ná toiliú tuistí a
fháil i gcomhair modhanna leighis do pháistí faoin aois sin, cé nach bhfuil
sé ró-shoiléir go bhfuil an cinneadh deireadh ag na tuismitheoirí. I gcás
cúirte le gairid, rialaigh an Chúirt Uachtarach gur i gcúrsaí eisceachtúla
amháin a dhéanadh an chúirt idirghabháil, chun ordú a dhéanamh a bheadh
contrártha do chinneadh na dtuismitheoirí faoi mhodhanna leighis a bpáistí.
</p>

<p>Mar sin, go ginearálta teastaíonn toiliú tuistí ó pháistí chun dul
faoi scrúduithe agus modhanna máinliachta agus leighis, chun vacsaín agus
ionaclú a fháil. Léigh tuilleadh eolais faoi <a shape="rect" href="../legal_matters_and_health/consent_to_medical_and_surgical_procedures.html">toiliú
don chóireáil leighis agus máinliach.</a></p>
</div>
<div class="topic further_info">
<h2 class="further_info" id="lf3c9d">Tuilleadh eolais</h2>

<h2>An dlí maidir le soláthar seirbhísí sláinte do leanaí in Éirinn</h2>

<p>Is é <a shape="rect" href="http://www.irishstatutebook.ie/1970/en/act/pub/0001/index.html">Acht
Sláinte 1970</a> an phríomh-reachtaíocht a dhéanann foráil i gcomhair
seirbhísí sláinte leanaí. Déanann <a shape="rect" href="http://www.irishstatutebook.ie/1970/en/act/pub/0001/sec0066.html#zza1y1970s66">Alt
66 den Acht Sláinte 1970</a> foráil go bhfuil oibleagáid ar Fheidhmeannacht
na Seirbhíse Sláinte seirbhís scrúdaithe agus cóireála sláinte a chur ar
fáil saor in aisce do leanaí faoi bhun 6 bliana d’aois agus do dhaltaí
atá ag freastal ar bhunscoileanna, ag clinicí, ionaid sláinte nó in
áiteanna eile. Ceadaíonn Alt 66 den Acht sin do scoileanna eile an tseirbhís
a iarraidh, agus tá sé de lánrogha ag FSS an tseirbhís a shíneadh chuig
scoileanna den sórt sin. </p>

<p>Ní shonraítear go beacht sa reachtaíocht cé acu seirbhísí atá le cur
ar fáil. De ghnáth, cuimsíonn na seirbhísí seo seirbhísí imdhíonta,
scrúduithe forbraíochta péidiatraiceacha, cuairteanna ó <a shape="rect" href="../care_in_your_community/public_health_nurses.html">altraí sláinte
poiblí</a>, clinicí leasa leanaí agus <a shape="rect" href="school_health_services.html">scrúduithe sláinte scoile</a>. </p>

<p>Déanann <a shape="rect" href="http://www.irishstatutebook.ie/1970/en/act/pub/0001/sec0067.html">Alt 67
den Acht Sláinte 1970</a> foráil nach mór don FSS fearas agus cóireáil
fiaclóireachta, oftalmacha agus cluas a chur ar fáil i leith máchailí a
fuarthas ag scrúduithe sláinte scoile arna leagan síos faoi Alt 66 den Acht
sin. </p>

<p>Déanann <a shape="rect" href="http://www.irishstatutebook.ie/1994/en/act/pub/0011/index.html">an tAcht
Sláinte (Leasú) 1994</a> foráil nach mór don FSS seirbhísí
fiaclóireachta saor in aisce a chur ar fáil do leanaí a d’fhreastail ar
scoileanna lena mbaineann Alt 66 agus atá faoi aois áirithe. </p>

<p>Socraíonn <a shape="rect" href="http://www.irishstatutebook.ie/eli/2009/si/334/made/en/print">IR 334/2009
Rialacháin Sláinte (Seirbhísí Fiaclóireachta do Leanaí) 2009</a> an
teorainn aoise ag 15 bliana d’aois agus déanann sé foráil nach mór do na
leanaí atá i gceist seirbhís cóireála fiaclóireachta coisctheach a fháil
chomh maith le seirbhís scagthástála agus cóireáil príomhchúram sláinte
fiacla maidir le máchail a fhaightear.</p>
</div>
</div>
</html>
