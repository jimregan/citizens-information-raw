<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Easpa dídine na n-óg
</title>
    
    <meta name="description" content="Cúiseanna le heaspa dídine na n-óg, agus socruithe do dhaoine óga atá gan dídean nó atá i mbaol a dteach a chailleadh.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Easpa dídine na n-óg</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l85c36">Cad is easpa dídine na n-óg ann?</a></li><li><a href="#l8d3ab">Socruithe do dhaoine óga gan dídean</a></li><li><a href="#l2641d">Iarchúram</a></li><li><a href="#lcf3d1">Cá háit a ndéanfaidh mé
iarratas</a></li><li><a href="#lf3c9d">Tuilleadh eolais</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>
Tá an iliomad cúiseanna éagsúla ann le heaspa dídine i measc daoine óga
– is annamh a bhíonn aon chúis amháin taobh thiar di. D’fhéadfadh na
nithe seo a leanas bheith i gceist: coimhlintí laistigh den teaghlach;
foréigean, mí-úsáid nó faillí sa bhaile; andúil drugaí nó alcóil;
fadhbanna mothúchánacha nó iompair; agus cúram cónaithe nó cúram
altranais a fhágáil. D’fhéadfadh go mbeadh duine óga i mbaol agus iad ag
fágáil príosúin nó ionad coinneála ógánach. <br></div>
<div class="topic base_rules">
<h2 class="topic base_rules_title" id="l85c36">Cad is easpa dídine na n-óg ann?</h2>

<p>Tugtar sainmhíniú ar easpa dídine na n-óg sa <a href="http://www.dcya.gov.ie/documents/publications/youth_homelessness_strategy.pdf">Straitéis
um Easpa Dídine na nÓg (pdf) (Béarla)</a>, ina gcuirtear le hobair an <a href="http://www.lenus.ie/hse/bitstream/10147/45696/1/8649.pdf">Fhóraim um
Easpa Dídine na nÓg (pdf) (Béarla)</a>. Cuimsíodh in obair an Fhóraim
daoine óga gan dídean idir 12 bhliain d’aois agus 20 bliain d’aois.</p>

<p>Sainmhínítear easpa dídine na n-óg sa Straitéis agus san Fhóram mar
rud a chuimsíonn aon duine óg:</p>
<ul><li>A chodlaíonn ar na sráideanna</li>
  <li>A chodlaíonn in áit nach bhfuil deartha do chóiríocht oíche -
    páirceanna, foirgnimh as úsáid, urláir shiopaí nó scáthláin bhus
    ina measc.</li>
  <li>A chodlaíonn i gcóiríocht atá deartha d’fhanachtaí gearra, amhail
    brúnna, ionaid dídine, cóiríocht leaba is bricfeasta nó cóiríocht
    den chineál céanna</li>
  <li>A chónaíonn i gcóiríocht neamhbhuan le cairde nó le gaolta, áit a
    bhfuil siad i mbaol agus nach bhfuil siad in ann fanacht go
  fadtéarmach</li>
</ul><p>Tá easpa dídine na n-óg cosúil le <a href="homelessness.html">heaspa
dídine na n-aosach</a> ar bhealach, ach is ann do dhifríochtaí eatarthu
freisin. Tagann an difríocht sin go príomha as an bhfreagracht dhlíthiúil
atá ar an <a href="../../birth_family_relationships/family_support_agency.html">nGníomhaireacht
um Leanaí agus an Teaghlach</a> faoin <a href="http://www.irishstatutebook.ie/1991/en/act/pub/0017/index.html">Acht um
Chúram Leanaí, 1991</a>, freastal ar chúram agus ar leas leanaí nach
féidir leo cónaí sa bhaile a thuilleadh. Sainmhínítear leanbh san Acht mar
dhuine faoi bhun 18 mbliana d’aois nach bhfuil pósta nó nach raibh pósta
riamh. I mí Eanáir 2014, ghlac an Ghníomhaireacht le freagracht as na
seirbhísí leas agus cosaint leanaí a d’fheidhmigh Feidhmeannacht na
Seirbhíse Sláinte (FSS) roimhe sin.</p>

<p>Difríocht eile idir easpa dídine na n-óg agus easpa dídine na n-aosach
is ea go bhfuil bunáit nó áit chónaithe ina bhféadfaidís cónaí ag
formhór na leanaí. D’fhéadfadh nach mbeidís in ann fanacht sa teach, agus
d’fhéadfadh go mbeadh dualgas ar a t(h)uismitheoir(í)/c(h)aomhnóir(í) nó
ar an nGníomhaireacht um Leanaí agus an Teaghlach cúram a thabhairt dóibh.
I gcás aosach – daoine atá os cionn 18 mbliana d’aois – atá gan
dídean, áfach, níl dualgas dlíthiúil ar aon ghníomhaireacht ná ar aon
chomhlacht seirbhísí sonracha a chur ar fáil dóibh bunaithe ar an stádas
atá acu mar dhaoine gan dídean amháin.</p>
</div>
<div class="topic base_rates">
<h2 class="topic base_rates_title" id="l8d3ab">Socruithe do dhaoine óga gan dídean</h2>

<p>I gcásanna ina n-aithnítear leanaí a bheith i mbaol, tá sé de cheart ag
an nGníomhaireacht idirghabháil a dhéanamh ar mhaithe le sábháilteacht an
linbh, sa chás nach bhfuil sé sábháilte don leanbh a thuilleadh fanacht sa
bhaile nó filleadh ar an mbaile. I gcásanna den sórt sin, d’fhéadfadh go
gcuirfí an leanbh faoi <a href="../../birth_family_relationships/adoption_and_fostering/fostering.html">chúram
altranais</a> nó faoi <a href="../../birth_family_relationships/services_and_supports_for_children/children_in_care.html">chúram
cónaithe</a>. Leanaí atá gan dídean, ach nach meastar iad a bheith i mbaol
ar shlí eile, cuirtear cóiríocht ar fáil dóibh faoi <a href="http://www.irishstatutebook.ie/1991/en/act/pub/0017/sec0005.html#zza17y1991s5">Alt
5 den Acht um Chúram Leanaí, 1991</a>.</p>

<p>Daoine óga áirithe atá ag fágáil cúram cónaithe, cúram altranais,
príosúin nó <a href="../../justice/children_and_young_offenders/detention_of_children_and_young_people.html">seirbhísí
coinneála ógánach</a>, d’fhéadfadh go mbeidís i mbaol easpa dídine.
Féachann an Ghníomhaireacht um Leanaí agus an Teaghlach leis an mbaol sin a
laghdú trí thacaí iarchúraim a bhunú do leanaí den sórt sin. Tá sé
beartaithe bonn reachtúil a thabhairt don cheanglas go gcuirfear plean
iarchúraim ar fáil do gach leanbh sna cásanna sin – féach
‘Iarchúram’ thíos.</p>

<p>Náisiúnaigh eachtracha neamhthionlactha faoi 18 mbliana d’aois a thagann
isteach sa Stát ar bhád nó ar eitleán gan a dteaghlach, tarchuirtear iad
mar ghnás chuig an nGníomhaireacht um Leanaí agus an Teaghlach, a
fhéadfaidh a chinneadh ina dhiaidh sin gur cheart iarratas ar <a href="../../moving_country/asylum_seekers_and_refugees/the_asylum_process_in_ireland/applying_for_refugee_status_in_ireland.html">dhearbhú
mar dhídeanaí</a> a dhéanamh ar son an mhionaoisigh. Déanann an
Ghníomhaireacht socruithe sonracha i gcomhar le <a href="http://www.orac.ie/">hOifig an Choimisinéara Iarratais do
Dhídeanaithe</a> maidir le hiarratais den sórt sin a phróiseáil. Tá an
Ghníomhaireacht freagrach as cúram ginearálta agus as folláine ghinearálta
an mhionaoisigh agus tugann sí cúnamh dó/di.</p>

<p>Is trí ghníomhaireachtaí deonacha, trí oibrithe sóisialta nó tríd an
nGarda Síochána a theagmhaíonn a lán leanaí agus daoine óga le
seirbhísí do dhaoine gan dídean. Tá cuid mhór <a href="agencies_for_homeless_people.html">eagraíochtaí ann a oibríonn go
sonrach le daoine gan dídean</a> agus le daoine óga gan dídean.
D’fhéadfadh go soláthródh gníomhaireachtaí <a href="housing_options_for_homeless_people.html">béilí, comhairle,
tacaíocht, cóiríocht brú nó cóiríocht de chineál eile, mar aon le
seirbhísí sláinte agus oideachais</a>.</p>

<h3>Ról an Gharda Síochána</h3>

<p>Nuair a thagann na Gardaí ar dhaoine óga atá ina gcodladh ar na
sráideanna nó in áiteanna eile nach bhfuil deartha dá n-úsáid san oíche,
is gnách go ndéanann siad teagmháil leis an oibrí sóisialta ar dualgas don
Ghníomhaireacht um Leanaí agus an Teaghlach ionas gur féidir cóiríocht
éigeandála a shocrú. D’fhéadfadh go mbeadh an chóiríocht éigeandála
sin ina teach cónaithe do leanaí; ina cóiríocht leaba agus bricfeasta nó
ina cóiríocht le tuismitheoirí altrama. Déanann an Ghníomhaireacht
measúnú ina dhiaidh sin ar riachtanais an linbh sa ghearrthéarma, sa
mheántéarma agus san fhadtéarma agus, nuair is gá, cuireann sí plean
cúram cuí i bhfeidhm. Dá bharr sin, d’fhéadfadh go bhfillfí an leanbh ar
ais ar an mbaile nó go gcuirfí é/í faoi chúram malartach/i gcóiríocht
mhalartach, de réir mar is cuí.</p>

<p>I mBaile Átha Cliath, is é an chéad phointe teagmhála do dhaoine atá
gan dídean ná an tSeirbhís Idirghabhála Géarchéime, ar a dtugtar an
tSeirbhís Lasmuigh d’Uaireanta Gnó freisin. Seirbhís oibre sóisialta a
phléann le cóiríocht freisin is ea an tSeirbhís. Ní mór do dhuine
freastal ar stáisiún an Gharda Síochána chun teacht ar an tseirbhís.
Déanfaidh an stáisiún teagmháil leis an tSeirbhís Idirghabhála
Géarchéime ina dhiaidh sin.</p>
</div>

<div class="topic base_howtoapply">
<h2 class="topic base_howtoapply_title" id="l2641d">Iarchúram</h2>

<p>Tá sé de fhreagracht ar an nGníomhaireacht um Leanaí agus an Teaghlach
(Tusla) leas leanaí atá 18 mbliana d’aois ar a mhéad a chur chun cinn.
D’fhéadfadh go dtabharfadh sí cúnamh do leanbh freisin agus é/í ag
fágáil cúraim i gcásanna ina bhfuil an cúnamh sin ag teastáil. Mar sin
féin, níl dualgas ar an nGníomhaireacht an cúnamh sin a chur ar fáil san
am i láthair. Sa chleachtas, <a href="http://www.tusla.ie/services/alternative-care/after-care">is amhlaidh go
soláthraíonn an Ghníomhaireacht iarchúram</a> do dhaoine atá 21 bliain
d’aois ar a mhéad, nó do dhaoine atá 23 bliain d’aois ar a mhéad agus
iad in oideachas lánaimseartha.</p>

<p>Rinneadh <a href="http://www.dcya.gov.ie/viewdoc.asp?DocID=3104">Scéim
Ghinearálta agus Cinn an Bhille Iarchúraim 2014</a> a fhoilsiú i mí Feabhra
2014. Beartaítear sa Bhille go mbeidh dualgas reachtúil ar an
nGníomhaireacht um Leanaí agus an Teaghlach plean iarchúraim a ullmhú do
leanaí a bhfuil am caite acu sa chóras cúraim agus atá ar tí an córas a
fhágáil. Chuirfí socruithe cóiríochta ar áireamh sa phlean sin.</p>

<h3>Íocaíochtaí leasa shóisialaigh</h3>

<p>Daoine óga a bhí faoi chúram na Gníomhaireachta um Leanaí agus an
Teaghlach (nó a bhí faoi chúram Fheidhmeannacht na Seirbhíse Sláinte
roimhe sin) roimh dóibh 18 mbliana d’aois a bhaint amach agus a cháilíonn
do <a href="../../social_welfare/social_welfare_payments/unemployed_people/jobseekers_allowance.html">Liúntas
Cuardaitheora Poist</a> nuair a bhaineann siad 18 mbliana d’aois amach, is
féidir go bhfaighidh siad an ráta iomlán íocaíochta, agus ní na rátaí
laghdaithe atá i bhfeidhm do dhaoine atá idir 18 mbliana d’aois agus 26
bliain d’aois. Daoine óga nach raibh faoi chúram agus atá gan dídean
anois, ní cháileoidh siad ach do na rátaí laghdaithe.</p>
</div>

<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Más duine óg thú atá faoi bhun 18 mbliana d’aois agus atá i mbaol nó
gan dídean, nó má tá aithne agat ar dhuine óg atá faoi bhun 18 mbliana
d’aois agus atá i mbaol nó gan dídean, déan teagmháil leis an <a href="http://www.tusla.ie/get-in-touch/local-area-offices/">nGníomhaireacht um
Leanaí agus an Teaghlach</a> nó leis an <a href="http://www.garda.ie/Stations/Default.aspx">nGarda Síochána</a>. </p>
</div>

<div class="topic further_info">
<h2 class="further_info" id="lf3c9d">Tuilleadh eolais</h2>

<h3>Freagracht chun mí-úsáid leanaí a thuairisciú</h3>

<p>Níor cheart glacadh le rud ar bith thuas mar rud a ghlacann áit
fhreagracht reachtúil na Gníomhaireachta um Leanaí agus an Teaghlach, nó a
laghdaíonn ar an bhfreagracht reachtúil sin, maidir le cúram agus le cosaint
daoine óga faoin Acht um Chúram Leanaí, 1991, agus ba cheart do gach ball
foirne bheith ar an eolas faoin bhfreagracht atá orthu <a href="../../birth_family_relationships/services_and_supports_for_children/child_abuse.html">mí-úsáid
leanaí</a> a thuairisciú faoi mar atá leagtha amach in <a href="http://www.dcya.gov.ie/documents/Publications/ChildrenFirst.pdf">Tús
Áite do Leanaí: Treoir Náisiúnta um Chosaint agus Leas Leanaí (2011)
(pdf)</a>.</p>
</div>
</div>
</html>
