<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Ag lorg árasáin nó tí ar cíos
</title>
    
    <meta name="description" content="Má tá tú ar lorg árasáin, caithfidh tú bheith ar an eolas faoi na háiteanna a chuardach agus na ceistanna a chur. Caithfidh tú freisin bheith réidh le éarlais a íoc.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Ag lorg árasáin nó tí ar cíos</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l7ad04">Cóiríocht phríomháideach ar cíos a
aimsiú</a></li><li><a href="#le7137">Sula n-aontaíonn tú chun an cíos a
íoc</a></li><li><a href="#l67b5b">Éarlaisí</a></li><li><a href="#l9d4c4">Tuilleadh eolais agus tacaíocht</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Tugtar breac-chuntas sa cháipéis seo ar roinnt pointí go mb’fhéidir
gur mian leat machnamh a dhéanamh orthu agus tú ag iarraidh cóiríocht
phríomháideach ar cíos a aimsiú.</p>

<p>Sula ndéanann tú cuairt chun an chóiríocht a fheiceáil, ba cheart duit
machnamh a dhéanamh ar an méid a leanas:</p>
<ul><li>Cé mhéid cíosa agus billí fóntais is féidir leat a íoc?</li>
  <li>Caighdeán na cóiríochta</li>
  <li><a href="http://www.seai.ie/Your_Building/BER/">Rátáil Fuinnimh
    Foirgnimh (BER)</a> na réadmhaoine</li>
  <li>Láthair na réadmhaoine</li>
  <li>Cén fhad a bheartaíonn tú fanacht ann?</li>
  <li>Cibé acu an mian leat seomra leapa/seomra folctha/cistin etc a
  roinnt.</li>
</ul></div>
<div class="topic base_rules">
<h2 class="topic base_rules_title" id="l7ad04">Cóiríocht phríomháideach ar cíos a
aimsiú</h2>

<p>Is gnách go ndéantar tromlach na seomraí, na n-árasán nó na dtithe a
fhógairt ar láithreáin ghréasáin chóiríochta. Féadfaidh tú cuardach a
dhéanamh le haghaidh cóiríochta de shaghas ar leith agus foláirimh a
shocrú do do riachtanais ar leith.</p>

<p>I measc na bhfoinsí eile tá míreanna cóiríochta i nuachtáin; fógraí
i siopaí; cláir fógraí i gcoláistí etc. Ina theannta sin, coimeádann an
chuid is mó d’Aontais na Mac Léinn liostaí cóiríochta chomh maith. Sa
mhullach air sin, d’fhéadfá teacht ar chóiríocht trí bheith ag labhairt
le daoine nó trí chomharthaí ar a bhfuil ‘Le ligean’ scríofa ar
réadmhaoin.</p>

<p>Eagraíochtaí tráchtála iad gníomhaireachtaí cóiríochta nó
gníomhaireachtaí ligin a chabhraíonn leat teacht ar chóiríocht
phríobháideach ar cíos. D’fhéadfaidís táille a ghearradh ort. Sula
gcláraíonn tú le gníomhaireacht, ba cheart duit an méid a leanas a
dheimhniú:</p>
<ul><li>An bhfuil ceadúnas ag an ngníomhaireacht?</li>
  <li>Cén seirbhísí atá á dtairiscint acu?</li>
  <li>Má íocann tú táille, faoi cén cúinsí a bheidh tú i dteideal
    aisíocaíocht a fháil?</li>
  <li>Má bhíonn tú i dteideal Forlíonadh Cíosa, an bhfuil tiarnaí talún
    ar liosta na gníomhaireachta a ghlacann leis an bhForlíonadh Cíosa?</li>
  <li>Má chinneann tú chun clárú leis an ngníomhaireacht, bí cinnte go
    bhfaigheann tú fáltas d'aon airgead a íocann tú.</li>
</ul><h3>Árasán nó teach a fheiceáil</h3>

<p>Baineann <a href="repairs_maintenance_and_minimum_physical_standards.html">Íoschaighdeáin</a>
le cóiríocht atá á tairiscint le haghaidh cíosa.</p>

<p>Ba cheart go dtabharfaidh an seicliosta feiceála lámh chúnta duit.</p>
<ul><li>Arb ann d’aon chomharthaí taise?</li>
  <li>An osclaíonn na fuinneoga?</li>
  <li>Cén slándáil atá curtha ar fáil (ar nós glais fuinneoige, aláram
    buirgléireachta)?</li>
  <li>An bhfuil braiteoir deataigh sa chóiríocht agus an bhfuil sé ag
    oibriú?</li>
  <li>An bhfuil aláram dóiteáin ann? Seiceáil nósanna imeachta aslonnaithe
    dóiteáin (go háirithe in árasáin)</li>
  <li>Cé a íocann don teas? Cé na huaireanta a bhíonn sé ar siúl, agus
    cé aige/aici a bhfuil smacht acu air?</li>
  <li>An bhfuil fáil ar uisce te an t-am ar fad nó cuid den am?</li>
  <li>An bhfuil an sorn agus an cuisneoir glan agus in ord oibre?</li>
  <li>Cén bhail atá ar an seomra folctha?</li>
  <li>An bhfuil ort an seomra folctha a roinnt, má tá, le cé mhéid duine
    eile?</li>
  <li>An bhfuil spás stórála ann le haghaidh rothar?</li>
  <li>An bhfuil spás páirceála ag an réadmhaoin? Molann Threshold duit go
    bhfaigheann tú dearbhú i scríbhinn ó do ghníomhaire ligin nó ó do
    thiarna talún go gcuirtear spás páirceála ar fáil leis an gcóiríocht
    sula dtugann tú aon airgead dóibh.</li>
  <li>An bhfuil bealach bus nó seirbhísí iompair eile sa cheantar?</li>
  <li>An bhfuil siopaí agus áiseanna eile thart timpeall?</li>
</ul></div>

<div class="topic base_rates">
<h2 class="topic base_rates_title" id="le7137">Sula n-aontaíonn tú chun an cíos a
íoc</h2>

<p>Déan cinnte deimhin de go bhfuil sé d’acmhainn agat an cíos a iarrtar a
íoc, as d'ioncam féin nó le tacaíocht Stáit, mar Forlíonadh Cíosa,
Íocaíocht Cúnaimh Tithíochta (ÍCT) nó an <a href="../local_authority_and_social_housing/rental_accommodation_scheme.html">Scéim
Chóiríochta Ar Cíos (RAS)</a>. </p>

<p>Má bheidh <a href="../../social_welfare/social_welfare_payments/supplementary_welfare_schemes/rent_supplement.html">Forlíonadh
Cíosa</a> nó <a href="housing_assistance_payment.html">ÍCT</a> á
éileamh agat, cinntigh go bhfuil a fhios agat an uasleibhéal áitiúil cíosa
a cheadaítear. I gcásanna, áfach, féadtar cíos níos mó a údarú munar
féidir cóiríocht oiriúnach a fháil ar cíos taobh istigh de na
teorainneacha</p>

<h3>Cearta agus dualgais</h3>

<p>Bí san airdeall ar <a href="tenants_rights_and_obligations.html">do
chearta agus do dhualgais mar thionónta</a> agus ar <a href="landlords_rights_and_obligations.html">chearta agus dualgais an tiarna
talún</a>. Tá ar do thiarna talún, mar shampla, <a href="rent_books.html">leabhar cíosa</a> a sholáthar duit agus lena
chinntiú go mbaineann an chóiríocht <a href="repairs_maintenance_and_minimum_physical_standards.html">íoschaighdeáin
fhisiciúla</a> amach. Ina theannta sin, ní mór dóibh <a href="registering_a_tenancy.html">an tionóntacht a chlárú</a> leis an <a href="private_residential_tenancies_board.html">mBord um Thionóntachtaí
Cónaithe (BTC)</a>.</p>

<p>Má iarrann an tiarna talún ort léas téarma sheasta a shíniú, ná
haontaigh mura bhfuil tú cinnte go bhfanfaidh tú don fhad sin ama. Má
fhágann tú an chóiríocht roimh dheireadh an léasa téarma sheasta,
d’fhéadfadh an tiarna talún d'éarlais a choimeád.</p>

<p>Níl tú faoi chumhdach na reachtaíochta um thiarna talún agus tionónta
má ghlacann tú <strong>seomra</strong> ar cíos i theach do thiarna talún,
seachas árasán féinchuimsitheach. Léigh tuilleadh inár ndoiciméad <a href="sharing_accommodation_with_your_landlord.html">Cóiríocht a
chomhroinnt le do thiarna talún</a>.</p>

<h3>Fardal</h3>

<p>Iarr ar an tiarna talún chun liosta de gach fearastú agus fearas a
chuirtear ar fáil a sholáthar duit. Ba cheart duit féin agus don tiarna
talún an liosta seo a shíniú ag tús na tionóntachta lena thaispeáint go
gcomhaontaíonn tú ar an bhfearastú a sholáthraítear agus ar an mbail atá
orthu. Cabhróidh seo leat chun díospóidí a sheachaint le linn d’fhanachta
agus nuair a bhíonn tú ag fágáil. Ba cheart an liosta seo a chur san
áireamh sa leabhar cíosa.</p>

<p>Má tá an chuma air go ndearna tionóntaí roimhe seo damáiste, cinntigh
go dtugtar seo faoi deara chomh maith. D’fhéadfá grianghraif a ghlacadh nó
taifead a choimeád ar bhealach eile ar bhail reatha na réadmhaoine agus aon
damáiste a rinneadh do na ballaí, don troscán nó d’fhearais.</p>

<p>Más ann do dheisiúcháin nár críochnaíodh, iarr ar an tiarna talún a
lua i scríbhinn go dtabharfar fúthu.</p>
</div>

<div class="topic base_howtoapply">
<h2 class="topic base_howtoapply_title" id="l67b5b">Éarlaisí</h2>

<h3>Éarlaisí a choinneáil</h3>

<p>D’fhéadfadh roinnt tiarnaí talún nó gníomhairí iarraidh ort éarlais
choinneála a sholáthar nuair a dhéanann tú an cinneadh chun an chóiríocht
a ghlacadh. Suim airgid atá i gceist leis seo a íocann tú chun an
réadmhaoin a choinneáil duit sula síníonn tú an léas agus a iontrálann
tú i gconradh leis an tiarna talún. Ba cheart duit fáltas i scríbhinn a
fháil le haghaidh éarlais choinneála. Is gnách nach n-aisíoctar éarlaisí
coinneála mura nglacann tú an chóiríocht.</p>

<h3>Éarlaisí urrúis</h3>

<p>Iarrfar ort éarlais urrúis a íoc sula n-aistríonn tú isteach sa
chóiríocht. Is gnách gurb ionann éarlais agus cíosa mí amháin agus
coimeádann an tiarna talún í mar urrús le haghaidh aon riaráistí cíosa
nó aon damáiste thar ghnáthchaitheamh is cuimilt. Má tá íocaíocht leasa
shóisialaigh á fáil agat agus murar féidir leat an éarlais a íoc,
d’fhéadfadh ionadaí na Roinne Coimirce Sóisialaí (an tOifigeach Leasa
Pobail roimhe seo) cabhrú leat agus <a href="../../social_welfare/social_welfare_payments/supplementary_welfare_schemes/exceptional_needs_payments.html">éarlais
á híoc agat faoin Scéim Liúntas Leasa Fhorlíontaigh</a>. Ba cheart duit
fáltas a fháil d’aon éarlais a íocann tú. Ba cheart go luaitear suim na
héarlaise arna híoc i do <a href="rent_books.html">leabhar cíosa</a>.
D’fhéadfá d’éarlais a chailleadh sna cásanna a leanas:</p>
<ul><li>Fágann tú gan fógra ceart a thabhairt nó fágann tú roimh dheireadh
    léas téarma sheasta</li>
  <li>Bíonn tú mar chúis le damáiste a dhéanamh don chóiríocht a
    sháraíonn gnáthchaitheamh is cuimilt</li>
  <li>Fágann tú agus billí nó cíos gan íoc.</li>
</ul></div>

<div class="topic base_wheretoapply">
<h2 class="topic base_wheretoapply_title" id="l9d4c4">Tuilleadh eolais agus tacaíocht</h2>

<p>Is foinse áisiúil faisnéise agus chomhairle ar shaincheisteanna tiarna
talún agus tionóntaí iad <a href="http://threshold.ie/">Threshold</a>.
Léigh comhairle Threshold maidir le <a href="http://www.threshold.ie/advice/seeking-private-rented-accommodation/">cóiríocht
phríobháideach ar cíos a lorg</a> agus ar <a href="http://www.threshold.ie/advice/tenancy-issues/">shaincheisteanna
tionóntachta go ginearálta</a>.</p>

<p>Cabhraíonn an <a href="http://www.rtb.ie/">Bord um Thionóntachtaí
Cónaithe (BTC)</a> chun <a href="disputes_between_landlords_and_tenants.html">díospóidí idir
tiarnaí talún agus tionóntaí</a>, lena n-áirítear aon díospóidí faoi
choinneáil éarlaisí, a réiteach. </p>

<p>Athraíonn <a href="http://www.irishstatutebook.ie/eli/2015/act/42/enacted/en/html">an tAcht
um Thionóntachtaí Cónaithe (Leasú) 2015</a> cuid de na rialacha. Beidh
tuilleadh eolais ar fáil go luath.</p>
</div>
</div>
</html>
