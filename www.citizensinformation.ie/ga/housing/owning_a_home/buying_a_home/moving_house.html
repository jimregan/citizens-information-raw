<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Ag bogadh go teach nua
</title>
    
    <meta name="description" content="Achoimre ar na bearta atá le glacadh nuair a bhogtar teach, fóntais a aistriú, post a atreorú agus scoileanna a chur ar an eolas ina measc.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Ag bogadh go teach nua</h1>
	
<ul class="anchorlinks"><li><a href="#lc66f4">Réamhrá</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Nuair a bhogann tú teach nó árasán, b’fhéidir go mbeidh ort roinnt
cuntas a dhúnadh agus cinn eile a aistriú chuig do sheoladh nua. Anuas air
sin, beidh ort na sonraí teagmhála a athrú atá á gcoimeád ag
gníomhaireachtaí éagsúla duit agus b’fhéidir gur mian leat do phost a
atreorú ar feadh seala.</p>

<p>Má tá do theach á dhíol, beidh ort a chinntiú go gcuimsítear rudaí ar
nós troscáin, daingneán agus cairpéad go soiléir sa chomhaontú díola,
chun aon díospóidí amach anseo a sheachaint. Más tionónta thú, seiceáil
coinníollacha do chomhaontaithe díola agus na tréimhsí riachtanacha fógra,
chun aon díospóidí le d’iarthiarna talún a sheachaint – féach
‘Cóiríocht ar cíos a fhágáil’ thíos.</p>

<p>Cuimsítear sa cháipéis seo cuid de na rudaí is gá a dhéanamh nuair a
bhogann tú, ach ní liosta críochnaitheach é.</p>

<h3>Post a atreorú</h3>

<p>Cinnteoidh <a href="http://www.anpost.ie/AnPost/MainContent/Personal+Customers/Managing+Mail/Redirection/">seirbhís
atreoraithe</a> An Post go seoltar do phost chuig do sheoladh nua. Cuirtear an
tseirbhís seo ar fáil go ginearálta ar feadh tréimhsí 3, 6 agus 12 mhí,
ach is féidir leat í a shíneadh ar feadh a mhéid le 2 bhliain. Íoslódáil
an <a href="http://www.anpost.ie/AnPost/Downloads/Anpost/Residential_Mail_Redirection.pdf">fhoirm
iarratais (pdf)</a> nó is féidir ceann a fháil ag aon oifig an phoist. Beidh
ort cruthúnas a sholáthar i leith d’aitheantais agus fianaise a sholáthar
i leith do sheanseolta agus an <a href="http://www.anpost.ie/AnPost/GeneralTemplates/ProductsAndServices.aspx?NRMODE=Published&amp;NRNODEGUID=%7b259A1281-761C-4F56-A934-5A22F778152C%7d&amp;NRORIGINALURL=%2fAnPost%2fMainContent%2fPersonal%2bCustomer">táille
chuí</a> a íoc.</p>

<p>Déanfaidh An Post do phost go léir a atreorú ansin chuig do sheoladh nua
ó dháta lena gcomhaontaítear. Beidh ort do sheoladh nua a thabhairt fós
féin d’aon duine eile a d’fhéadfadh bheith ag scríobh chugat, mar gheall
nach n-atreorófar do phost i ndiaidh go gcríochnóidh an tréimhse lenar
comhaontaíodh. Féadfaidh tú tuilleadh a léamh sna <a href="http://www.anpost.ie/AnPost/MainContent/Customer+Service/custhowwehelp.htm#redirectmy">Ceisteanna
Coitianta seo</a>.</p>

<h3>Cóiríocht ar cíos a fhágáil</h3>

<p>Má bhí cóiríocht ar cíos agat, cibé acu ó údarás áitiúil,
comhlachas tithíochta nó tiarna talún príobháideach, beidh ort fógra
ceart a thabhairt don tiarna talún má chinneann tú chun bogadh amach. Má
tá tionóntacht nó léas scríofa agat, seiceáil iad, le do thoil,
féachaint cén tréimhse fógra a comhaontaíodh. Anuas air sin, beidh ort
coinníollacha eile do chomhaontaithe a sheiceáil chun aon díospóidí le
d’iarthiarna talún a sheachaint.</p>

<p><strong>Tionóntaí príobháideacha:</strong> Déantar cur síos ar
riachtanais fógra in <a name="Tion" id="Tion" href="../../renting_a_home/types_of_tenancy.html">Tionóntaí
príobháideacha: daingneacht tionachta</a>. Chomh maith leis sin, ní mór do
do thiarna talún cloí le téarmaí aon léasa agus le forálacha <a href="http://www.irishstatutebook.ie/2004/en/act/pub/0027/print.html">an Achta
um Thionóntachtaí Cónaithe, 2004</a> maidir le <a href="../../renting_a_home/if_your_landlord_wants_you_to_leave.html">fógra
ceart a thabhairt duit</a>.</p>

<p>Ba cheart duit an fardal a sheiceáil, an chóiríocht a ghlanadh agus an
bhail atá uirthi a chur i gcuntas, mar aon le haon bhillí nó muirir atá le
híoc a íoc. Mura ndéantar amhlaidh, b’fhéidir go gcaillfidh tú cuid de
d’éarlais nó d’éarlais iomlán. Féadfaidh tú tuilleadh a léamh in <a href="http://www.threshold.ie/download/pdf/end_of_tenancy_checklist.pdf">seicliosta
maidir le deireadh a chur le tionóntacht (pdf)</a> de chuid Threshold.</p>

<h3>Fóntais a aistriú</h3>

<p>Beidh ort cuntais fóntais (ar nós <a href="../../../consumer_affairs/energy_and_water_services/electricity_services_in_ireland.html">leictreachais</a>,
<a href="../../../environment/water_services/">uisce</a>, <a href="../../../consumer_affairs/energy_and_water_services/natural_gas_services_in_ireland.html">gáis</a>
agus <a href="../../../environment/waste_management_and_recycling/domestic_refuse.html">bailiú
dramhaíola</a>) a dhúnadh nó a aistriú isteach in ainm na n-úinéirí nó
na dtionóntaí nua atá i do sheanteach. Má tá tú ag bogadh ó chóiríocht
ar cíos, féadfaidh do thiarna talún iarraidh ort na seirbhísí seo a
aistriú ina n-ainm féin. Glac léamha deireanacha do gach seirbhís
mhéadraithe sula bhfágann tú, ionas gur féidir leis na cuideachtaí
fóntais billí deiridh a eisiúint, agus a chinntiú gur íoc tú aon mhuirir
dhramhaíola atá le híoc agat.</p>

<p>Má tá tú ag bogadh isteach i dteach a mbíodh daoine ina gcónaí ann
roimhe seo, iarr ar na hiarúinéirí na cuntais fóntais a aistriú i d’ainm
agus a chinntiú nach bhfuil aon mhuirir dhramhaíola gan íoc ann. Déan
teagmháil leis na soláthraithe fóntais go luath lena chinntiú go bhfuil
gach rud ceangailte nuair a bhogann tú isteach. Glac léamha tosaigh i dtaobh
gach seirbhís mhéadraithe a luaithe a ghlacann tú seilbh ar an áitreabh.</p>

<h3>Guthán, Leathanbhanda, Teilifís</h3>

<p>I dtaobh na seirbhísí seo, b’fhéidir go mbeidh tú in ann do chunta(i)s
a aistriú ó d’iarsheoladh, ag brath ar cén ait a bhfuil tú ag bogadh go
dtí agus an clúdach atá ar fáil. Déan seiceáil le do
sholáthraí/sholáthraithe seirbhíse féachaint an féidir leat do chunta(i)s
a aistriú nó an dteastaíonn nó nach dteastaíonn uait socrú ar leith a
dhéanamh do na seirbhísí i do theach nua. D’fhéadfadh go ngearrfaí
táille cheangail ort, ag brath ar do sholáthraí seirbhíse agus ar shaghas
na seirbhíse a theastaíonn uait.</p>

<h3>Ceadúnas teilifíse</h3>

<p>Má tá teilifís agat, ní mór go bhfuil <a href="../../../consumer_affairs/media/tv_licences.html">ceadúnas
teilifíse</a> agat.</p>

<p>Nuair a bhogann tú teach, ba cheart duit an ceadúnas teilifíse a athrú
chuig do sheoladh nua. Féadfaidh tú seo a dhéanamh <a href="https://www.tvlicence.ie/ChangeAddressLogOn.aspx">ar líne</a> má tá
d’Uimhir Thagartha Teilifíse agus d’Uimhir Aitheantais Phearsanta agat.
Seachas sin, féadfaidh tú <a href="http://www.anpost.ie/AnPost/GeneralTemplates/ProductsAndServices.aspx?NRMODE=Published&amp;NRNODEGUID=%7b8CD7F501-3BC8-4F85-8607-C5F20F9F459F%7d&amp;NRORIGINALURL=%2fAnPost%2fMainContent%2fPersonal%2bCustomer">teagmháil
a dhéanamh le d’oifig áitiúil cuntais cheadúnas teilifíse</a> chun
iarraidh ar aistriú, nó tabhair an ceadúnas chuig oifig an phoist le
cáipéis ar a léirítear an seoladh nua agus iarr go nuashonrófar do chuid
sonraí. Nuashonrófar do cheadúnas agus atheiseofar duit é.</p>

<h3>Clár na dToghthóirí</h3>

<p>Coimeádann d’údarás áitiúil <a href="../../../government_in_ireland/elections_and_referenda/voting/registering_to_vote.html">Clár
na dToghthóirí</a>. Féadfaidh tú é a sheiceáil <a href="http://www.checktheregister.ie/">ar líne</a> nó in oifigí <a href="../../../government_in_ireland/local_and_regional_government/local_authorities.html">údaráis
áitiúil</a>, oifigí poist, stáisiúin na nGardaí agus i <a href="../../../travel_and_recreation/recreational_activities_in_ireland/sport_and_leisure/public_library_services.html">leabharlanna
poiblí</a>. Cuirtear clár nua le chéile gach bliain agus tugtar go dtí an
25 Samhain duit chun d’ainm a chur san áireamh nó chun aon athruithe a
dhéanamh (ar nós seoladh a athrú) ar do chuid sonraí. Mura mbaineann tú an
spriocdháta seo amach, féadfaidh tú iarratas a dhéanamh go gcuirfear
d’ainm san áireamh san Fhorlíonadh le Clár na dToghthóirí.</p>

<p>Tá na foirmeacha ábhartha <a href="http://www.checktheregister.ie/PublicPages/AppForms.aspx">ar fáil ag
checktheregister.ie</a>. Seol d’fhoirm chomhlánaithe ar ais chuig
d’údarás áitiúil.</p>

<h3>Gluaisteánaíocht</h3>

<p><strong>Ceadúnas Tiomána:</strong> Níl dualgas ort <a href="../../../travel_and_recreation/motoring_1/driver_licensing/updating_your_driving_licence_or_learner_permit.html">an
seoladh ar do cheadúnas tiomána nó do chead foghlaimeora a athrú</a>, ach
moltar duit amhlaidh a dhéanamh. Ní mór duit iarratas a dhéanamh, i
bpearsan ar cheann d’<a href="https://www.ndls.ie/where-to-apply.html">ionaid
na Seirbhíse Náisiúnta um Cheadúnais Tiomána (NDLS)</a> agus fianaise
cháipéisíochta a sholáthar ar athrú an tseolta.</p>

<p><strong>Mótarárachas:</strong> Ní mór duit teagmháil a dhéanamh le do
chomhlacht nó le do bhróicéir <a href="../../../travel_and_recreation/motoring_1/motor_tax_and_insurance/motor_insurance.html">mótarárachais</a>
agus iad a chur ar an eolas ar do sheoladh nua ionas gur féidir do pholasaí
árachais a nuashonrú. Ceann de na tosca a imríonn tionchar ar phréimh
d’árachais is ea an áit a gcoimeádtar an fheithicil. Más comhalta de
sheirbhís chliste feithicle, ba cheart duit do sheoladh a athrú leo chomh
maith.</p>

<p><strong>Clárú feithiclí:</strong> Comhlánaigh an mhír athraithe seolta
ar do dheimhniú cláraithe feithicle agus seol ar ais é chuig an Rannán
Seirbhísí Ríomhaireachta um Cheadúnú Tiománaithe agus Feithiclí, an
Roinn Iompair, Turasóireachta agus Spóirt, Sionainn, Contae an Chláir.
Nuashonróidh siad do chuid sonraí agus seolfaidh siad deimhniú nua
cláraithe chugat.</p>

<h3>Árachas tí, sláinte agus saoil</h3>

<p>Beidh ort teagmháil a dhéanamh le do chomhlacht árachais maidir le
d’árachas tí agus inneachair a aistriú chuig do theach nua. Seiceáil an
gcumhdófar nó nach gcumhdófar inneachar do thí i rith an aistrithe.
Cuirfidh go leor árachóirí inneachar faoi árachas faoi bhealach, má tá
siad pacáilte agus má bhogann iompróirí gairmiúla iad. Mura gcuirfear faoi
árachas iad, cuireann go leor gnóthais aistrithe árachas ar fáil.</p>

<p>Má tá <a href="../../../health/health_insurance/private_health_insurance.html">árachas
sláinte</a>, <a href="http://www.consumerhelp.ie/life-insurance">árachas
saoil</a> nó <a href="../../../money_and_tax/personal_finance/insurance/insurance.html">polasaithe
árachais</a> eile agat, teastóidh do shonraí nua seolta ó na hárachóirí
seo chomh maith.</p>

<h3>Scoileanna agus coláistí</h3>

<p>Má fhreastalóidh do leanaí ar a scoil reatha fós féin, teastóidh do
sheoladh nua agus do shonraí teagmhála uathu. Má chláraigh tú iad i scoil
nua, cuir a scoil reatha ar an eolas cathain a fhágfaidh siad agus iarr orthu
taifid do leanaí a aistriú chuig an scoil nua.</p>

<p>Má rinne aon chomhalta den teaghlach iarratas ar <a href="../../../education/third_level_education/applying_to_college/application_procedures_and_entry_requirements.html">áit
sa choláiste</a> nó ar <a href="../../../education/third_level_education/fees_and_supports_for_third_level_education/maintenance_grant_schemes_for_students_on_third_level_courses.html">dheontas
mac léinn</a>, ba cheart dóibh an seoladh nua a chur i gcuntas ar a
n-iarratas, fiú má shocraigh tú go n-atreorófar do phost.</p>

<h3>Institiúidí airgeadais</h3>

<p>Féadfaidh tú a roghnú chun do chuntas bainc a bhogadh go brainse níos
áitiúla. Mura roghnaíonn tú, cinntigh go bhfuil do sheoladh nua ag brainse
do bhainc. Anuas air sin, beidh ort teagmháil a dhéanamh le do chomhar
creidmheasa, cuideachta chárta creidmheasa, soláthraí pinsin agus aon
institiúidí airgeadais eile ina bhfuil cuntais agat.</p>

<h3>Cánachas</h3>

<p>Chomh maith leis sin, beidh ort athrú do sheolta a chur in iúl do <a href="https://www.ros.ie/wiclo/index?lang=en">na Coimisinéirí Ioncaim</a>.
Beidh ort d’<a href="../../../social_welfare/irish_social_welfare_system/personal_public_service_number.html">Uimhir
Phearsanta Seirbhíse Poiblí</a> a lua.</p>

<h3>Fostóirí</h3>

<p>Beidh do shonraí teagmhála nua ag teastáil ó d’fhostóir. Bíonn seo i
gceist má tá tú rannpháirteach i <a href="../../../employment/unemployment_and_redundancy/employment_support_schemes/schemes_to_support_employment.html">scéim
fostaíochta</a>. Fiú má íoctar go leictreonach thú, ba cheart duit an
rannóg párolla a chur ar an eolas ar an áit a n-oibríonn tú.</p>

<h3>Íocaíochtaí leasa shóisialaigh</h3>

<p>Má tá aon íocaíochtaí leasa shóisialaigh á bhfáil agat, ar nós <a href="../../../social_welfare/social_welfare_payments/social_welfare_payments_to_families_and_children/child_benefit.html">Sochar
Linbh</a> nó <a href="../../../social_welfare/social_welfare_payments/unemployed_people/jobseekers_benefit.html">Sochar
Cuardaitheora Poist</a>, beidh ort teagmháil a dhéanamh le d’<a href="http://www.welfare.ie/en/Pages/List-of-Social-Welfare-Local-and-Branch-Offices-by-County.aspx">ionad
leasa shóisialaigh nó le d’ionad Intreo</a> chun iad a chur ar an eolas ar
do sheoladh nua, fiú má íoctar go leictreonach thú. Teastóidh cruthúnas
uathu i leith do sheolta nua, ar nós bille fóntais nó ráiteas bainc.</p>

<p>Anuas air sin, beidh ort na sonraí a nuashonrú faoi aon seirbhísí, ar
nós gáis, leictreachais, nó gutháin, a bhfaigheann tú <a href="../../../social_welfare/social_welfare_payments/extra_social_welfare_benefits/household_benefits_package.html">Pacáiste
Sochair Teaghlaigh</a> dóibh.</p>

<h3>Sláinte</h3>

<p>Beidh ort athrú do sheolta a chur in iúl do do dhochtúir, fiaclóir,
radharceolaí agus aon ghairmithe sláinte eile a dhéileálann leat. Má tá
tú ag bogadh go ceantar nua agus más mian leat iad a athrú, féadfaidh tú
teagmháil a dhéanamh leis an <a href="http://www.hse.ie/eng/services/list/1/LHO/">Oifig Sláinte Áitiúil</a>
chun teacht ar shonraí faoi ghairmithe sláinte atá i do cheantar. Anuas air
sin, féadfaidh an Oifig Sláinte Áitiúil liosta de LGanna atá sa cheantar a
sholáthar a ghlacann páirt i scéim <a href="../../../health/entitlement_to_health_services/medical_card.html">an
chárta leighis</a>. Má tá gairmithe sláinte á n-athrú agat, iarr ar do
ghairmithe reatha sláinte do thaifid a aistriú chuig na gairmithe nua.</p>
</div>
</div>
</html>
