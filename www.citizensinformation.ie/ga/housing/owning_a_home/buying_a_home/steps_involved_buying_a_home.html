<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Na céimeanna a bhaineann le teach a cheannach
</title>
    
    <meta name="description" content="Beidh ort ceann de na cinntí is mó i do shaol a dhéanamh nuair a bheidh tú ag ceannach tí. Breathnaímid anseo ar na nithe nach mór smaoineamh orthu sula gceannaítear maoin agus an próiseas atá i gceist.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Na céimeanna a bhaineann le teach a cheannach</h1>
	
<ul class="anchorlinks"><li><a href="#lc66f4">Réamhrá</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>B’fhéidir go mbeadh fonn ort teach a cheannach am éigin i do shaol. Is
cinneadh mór atá i gceist. Is próiseas deacair agus strusmhar é uaireanta.
Breathnaítear anseo ar na céimeanna difriúla a bhaineann le teach a
cheannach. </p>

<h2>Faigh amach cad atá tú in acmhainn a cheannach </h2>

<p>Tá sé tábhachtach ag an tráth seo measúnú cúramach a dhéanamh ar <a shape="rect" href="costs_of_buying_a_home.html">na costais uile a bhaineann le
teach a cheannach</a>, cosúil le costais an mhorgáiste, táillí dlí,
clárú gníomhas, dleacht stampála, srl. Má mheasann tú ó do chuid
suimeanna go bhfuil na hacmhainní agat leis na costais uile sin san áireamh,
tá tú réidh chun teach a cheannach mar sin.</p>

<h2>Aturnae a fháil </h2>

<p>Ní féidir an próiseas iomlán a bhaineann le ceannach nó díol tí a
chur i gcrích mura bhfaigheann tú comhairle agus cúnamh dlí - tíolacadh a
thugtar ar an réimse dlí speisialta seo. Tíolacadh is ea an obair
dhlíthiúil a bhaineann le teach a cheannach nó a dhíol. Bíonn táillí
tíolactha éagsúla ag aturnaetha difriúla, agus ba chóir duit teagmháil a
dhéanamh le roinnt aturnaetha difriúla chun comparáid a dhéanamh idir
praghsanna. </p>

<h2>Aimsigh maoin a thaitníonn leat agus atá inacmhainne </h2>

<p>Tá go leor bealaí ann chun teacht ar an maoin a theastaíonn uait a
cheannach. </p>

<p>Tá láithreáin ghréasáin réadmhaoine, ceantálaithe agus gníomhairí
eastáit ann a fhógraíonn maoin atá ar díol. Is féidir leat <a shape="rect" href="http://www.npsra.ie/website/npsra/npsraweb.nsf/page/publications-licensees-en">liosta
de cheantálaithe agus gníomhairí eastáit</a> a fháil ar láithreán
gréasáin an Údaráis Rialála Seirbhísí Maoine. </p>

<p>Uaireanta, déanfaidh úinéirí aonair an tí díolachán na maoine a
fhógairt go neamhspleách. Lena chois sin, d’fhéadfadh nuachtáin áitiúla
agus náisiúnta forlíontaí maoine a fhoilsiú go seachtainiúil nó
faisnéis a bheith iontu faoi mhaoin ar díol ina rannóg fógraíochta
príobháidí. </p>

<p>Ón 1 Eanáir 2009, caithfidh gach teach atá ar díol <a shape="rect" href="http://www.sei.ie/Your_Building/BER/Householders/">Rátáil Fuinnimh an
Fhoirgnimh (BER)</a> a bheith acu. Tabharfaidh BER le fios cé chomh tíosach
ar fhuinneamh atá an teach. Cabhróidh sé leat rogha eolasach a dhéanamh
nuair atá comparáid á dhéanamh agat idir maoine. Lena chois sin, tugann sé
treoir maidir le céimeanna is féidir a ghlacadh chun éifeachtacht fuinnimh
na maoine a fheabhsú. </p>

<h2>Cead morgáiste a fháil </h2>

<p>Is beag duine a bhfuil na hacmhainní acu chun teach a cheannach gan <a shape="rect" href="../help_with_buying_a_home/paying_for_a_home.html">morgáiste</a> a
fháil. Is iasacht fadtéarmach é morgáiste atá urraithe i gcoinne na maoine
a cheannaíonn tú. Ciallaíonn sé seo go bhféadfá do theach a chailliúint
mura ndéantar do mhorgáiste a aisíoc. </p>

<p>Tá cineálacha difriúla morgáistí agus soláthraithe difriúla
morgáistí ar fáil. Déan teagmháil le roinnt soláthraithe morgáiste
difriúla chun an margadh is fearr a fháil. Tuilleadh eolais faoi mhorgáistí
agus an ceann is fearr a roghnú duit féin ar fáil ar <a href="http://www.nca.ie/nca/mortgages">láithreán gréasáin an Rialtóra
Airgeadais</a>. </p>

<p>Is féidir cead morgáiste a fháil i bprionsabal sula dtosaíonn tú ag
cuardach maoine; beidh a fhios agat ar an mbealach sin cén t-airgead a bheidh
agat le caitheamh. Mar sin féin, nuair a thagann tú ar mhaoin a thaitníonn
leat, ní mór duit cead foirmiúil ar mhorgáiste a fháil sula síníonn tú
conradh díolacháin (féach thíos). Má shíníonn tú conradh díolacháin
agus nach bhfaigheann tú cead ar mhorgáiste ina dhiaidh sin, caillfidh tú
d’éarlais 10% agus d’fhéadfadh pionóis eile a bheith i gceist freisin.
</p>

<h2>Conas an mhaoin a thaitníonn leat a cheannach </h2>

<p>An dá mhodh is coitianta chun maoin a cheannach agus a dhíol in Éirinn
ná: </p>
<ul><li>Díolacháin trí chonradh príobháideach </li>
  <li>Ceant poiblí </li>
</ul><h3>Díolachán trí chonradh príobháideach </h3>

<p>Tarlaíonn díolachán trí chonradh príobháideach nuair nach ndéantar
maoin a chur ar ceant go poiblí. Is féidir leat teagmháil a dhéanamh leis
an díoltóir nó le gníomhaire an díoltóra, an gníomhaire eastáit go
hiondúil, chun aontú ar phraghas ceannaigh. </p>

<p>Má bhíonn gníomhaire eastáit bainteach leis an bpróiseas, féadfaidh
dualgas a bheith ort éarlais áirithinte a íoc leis an ngníomhaire eastáit
chomh luath agus a aontaíonn tú an mhaoin a cheannach. Ní féidir tús a
chur leis an bpróiseas dlí a bhaineann le teach a cheannach go dtí go
bhfaigheann an gníomhaire eastáit d’éarlais áirithinte. Bíonn an
éarlais sin inaisíoctha suas go dtí go sínítear an <em>conradh
díolacháin</em> (féach thíos). </p>

<p>Tabharfaidh do sholáthraí morgáiste cead morgáiste duit go foirmiúil
agus eiseofar paca iasachta ort. Nuair a bhíonn do chonradh díolacháin
seiceáilte ag d’aturnae, síneoidh tú é agus íocfar an éarlais 10%
(lúide táille áirithinte ar bith). Beidh dualgas ort <a shape="rect" href="mortgage_protection.html">cosaint morgáiste</a> agus árachas tí a
fháil. Is féidir iad seo a eagrú le do sholáthraí morgáiste ach moltar
duit breathnú ar sheirbhísí difriúla chun comparáid a dhéanamh. </p>

<h3>Ceant poiblí </h3>

<p>Déantar fógra faoi dháta agus am an cheant i nuachtán áitiúil, trí
ghníomhaire eastáit nó trí chomhartha ar an maoin. Socraítear figiúr
forchoimeádta don mhaoin, a dhéanann an t-úinéir nó ceantálaí go
hiondúil. Is ionann an figiúr forchoimeádta agus an luach a chaithfidh an
mhaoin a bhaint amach; déanfar an mhaoin a tharraingt den mhargadh mura
ndéantar an figiúr sin a bhaint amach. </p>

<p>Mar sin féin, ag gach tráth le linn an cheant, is féidir leis an
díoltóir an mhaoin a tharraingt siar den mhargadh, fiú amháin má
ghnóthaíonn an mhaoin an figiúr forchoimeádta. Lena chois sin, is féidir
leis an díoltóir ceart a choimeád acu féin an mhaoin a dhíol roimh dháta
an cheant. </p>

<p>Sula mbíonn an ceant ar siúl, ba chóir don aturnae atá agat conradh na
maoine a sheiceáil (eisithe ag aturnae an díoltóra) agus na doiciméid
teidil a dtagraítear dóibh sa chonradh sin. Nuair a bhíonn d’aturnae
sásta lena f(h)iosruithe, is féidir leat suirbhé a eagrú maidir leis an
mhaoin chun cinntiú go bhfuil sí slán. Moltar duit freisin cead ar
mhorgáiste a fháil go foirmiúil maidir leis an mhaoin ar mian leat
tairiscint a dhéanamh ina leith. </p>

<p>Íocann an tairgeoir rathúil éarlais (10% den phraghas iarrata)
láithreach agus síníonn sé/sí an <em>conradh díolacháin</em> (féach
thíos). Tá sé tábhachtach árachas tí a fháil chomh luath agus is
féidir. </p>

<h2>An conradh díolacháin a shíniú </h2>

<p>Ceanglaíonn an conradh díolacháin na páirtithe do dtí deireadh an
díolacháin. Má tharraingíonn tú siar ón díolachán tar éis don chonradh
seo a bheith sínithe, d’fhéadfá d’éarlais a chailliúint. Caithfidh tú
conradh díolacháin a shíniú láithreach nuair a cheannaíonn tú ag ceant,
má cheannaíonn tú trí chonradh príobháideach déanfaidh d’aturnae an
conradh a sheiceáil chun cinntiú go bhfuil gach rud in ord sula sínítear an
conradh. </p>

<p>I gcás forbairtí nua, áirítear "comhaontuithe tógála" sa chonradh
díolacháin go hiondúil mar bíonn go leor maoine díolta agus forbartha ag
an gcomhlacht céanna na laethanta seo. Roimhe seo, dhíoladh comhlacht amháin
talamh le ceannaitheoir agus bhíodh comhlacht difriúil i mbun tógála, ach
is annamh a tharlaíonn a leithéid anois. I gcásanna áirithe, is "conradh
díolacháin agus comhaontú tógála" atá sa chonradh ach maidir le beagnach
gach díolachán cónaithe, tugtar conradh díolacháin ar an gconradh go
simplí. Leagfar an dáta críochnaithe amach sa chonradh agus beidh iarmhéid
an phraghais ceannaigh atá comhaontaithe dlite ar an dáta sin. </p>

<h2>Clabhsúr a chur leis an díolachán </h2>

<h3>Foréilimh ar Theideal agus Gníomhas Tíolactha </h3>

<p>Tar éis an conradh a shíniú agus sula gcuirtear deireadh leis an
díolachán, ardaíonn d’aturnae fiosruithe ginearálta faoin maoin le
haturnae an díoltóra. Is éard is <em>Foréilimh ar Theideal</em> ná sraith
ceisteanna caighdeánacha i ndáil le díolachán maoine a dhéileálann le
rudaí cosúil le cibé an bhfuil daingneáin agus feistis san áireamh.
D’fhéadfaí a rá go bhfuil sé cosúil le seicliosta. </p>

<p>Nuair a fhaigheann d’aturnae freagra sásúil ar an bhForéilimh ar
Theideal, déanann sé/sí <em>Gníomhas Tíolactha</em> a dhréachtú agus a
faomhann aturnae an díoltóra é. </p>

<p>Nuair a bhíonn an Gníomhas Tíolactha faofa ag aturnae an díoltóra,
déanfaidh d’aturnae teagmháil le do sholáthraí morgáiste chun an seic
iasachta faofa a eisiúint ón soláthraí morgáiste. Seo í an iarmhéid
fhuílligh ar an bpraghas ceannaigh. Déantar an íocaíocht le haturnae an
díoltóra agus faigheann d’aturnae an doiciméadúchán uile, mar aon le
heochracha an áitribh. </p>

<p>Déanfaidh d’aturnae socrúcháin maidir le cuardaigh a dhéanamh i
gcoinne an díoltóra chun cinntiú nach bhfuil breithiúnais ar bith i gcoinne
an díoltóra (mar shampla, féimheacht nó cuardaigh ó shirriamaí). Ba
chóir don aturnae atá agat cuardach a dhéanamh freisin san áit a bheidh
teideal na maoine coinnithe (cibé i gClárlann na Talún nó i gClárlann na
nGníomhas) chun cinntiú nach bhfuil rud ar bith as ord ag baint leis an
mhaoin, mar shampla, morgáiste gan íoc. </p>

<h3>Dleacht stampála </h3>

<p>Ríomhfaidh d’aturnae an <a shape="rect" href="stamp_duty.html">dleacht
stampála</a> atá dlite agus iarrfar ort é seo a íoc sula gcuirtear
clabhsúr leis an díolachán. Íoctar an méid seo leis na <a shape="rect" href="http://www.revenue.ie/">Coimisinéirí Ioncaim</a> a leagann stampa ar na
gníomhais. Ní féidir na gníomhais a chlárú gan an stampa sin. Ainmníonn
na gníomhais úinéir na maoine. </p>

<h2>Tar éis an díolachán a bheith déanta </h2>

<h3>Gníomhais </h3>

<p>Nuair a bhíonn díolachán déanta, caithfear do ghníomhais, a shonraíonn
sonraí na húinéireachta nua agus sonraí morgáiste, más cuí, a chlárú
le <a href="http://www.landregistry.ie/eng/About_Us/Registry_of_Deeds_Services/">Clárlann
na nGníomhas</a> nó <a href="http://www.landregistry.ie/eng/About_Us/Land_Registry/">Clárlann na
Talún</a>. Tá freagracht ar an <a shape="rect" href="property_deeds.html">Údarás Clárúcháin Maoine</a> maidir leis na
córais chlárúcháin thuasluaite. </p>

<p>Leanfaidh d’aturnae ag cabhrú leat gníomhais an tí a thabhairt chun
críche leis an Údarás Clárúcháin Maoine. Tógann an próiseas seo rud ar
bith idir míonna go dtí blianta. Fiú amháin má thógann sé tamall fada an
próiseas a chur i gcrích, is tusa úinéir na maoine i gcónaí agus is
féidir leat an mhaoin a dhíol sula ndéantar an próiseas clárúcháin a
chur i gcrích. </p>

<h2>Ag bogadh tí </h2>

<p>Bíonn go leor rudaí le déanamh nuair atáthar ag bogadh tí, mar shampla,
do phost a atreorú agus do shonraí a athrú ar an gclár toghthóirí. Tá
tuilleadh eolais ar fáil inár ndoiciméad <a shape="rect" href="moving_house.html">Ag bogadh go teach nua</a>. </p>
</div>
</div>
</html>
