<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Tithe do Dhaoine Aosta
</title>
    
    <meta name="description" content="Cur síos atá anseo ar na scéimeanna speisialta deontais     tithe agus deontais feabhsúcháin tí do dhaoine aosta agus do dhaoine le     míchumais.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Tithe do Dhaoine Aosta</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l6af29">Roghanna do thithíocht shóisialta</a></li><li><a href="#l319ab">Scéimeanna deontas</a></li><li><a href="#leaf83">Conas iarratas a dhéanamh</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Tá dualgas ar na húdaráis áitiúla tithíocht a chur ar fáil do dhaoine
aosta ar mórán an bunús céanna leis an gcuid eile den daonra. Go
ginearálta, cuireann na húdaráis áitiúla cás faoi leith na ndaoine aosta
san áireamh agus a riachtanais i dtaobh tithe dhá mheas acu. Cuireann roinnt
údaráis áitiúla agus eagraíochtaí deonacha tithíocht faoi leith ar fáil
do dhaoine aosta. </p>

<p>Tá deontais tithe ar fáil a bhaineann go speisialta le daoine aosta agus
le daoine le míchumais.Is féidir <a href="../../money_and_tax/tax/tax_credits_and_reliefs_for_people_with_disabilities/vat_refunds_on_aids_and_appliances_used_by_people_with_disabilities.html">aisíocaíocht
CBL</a> a éileamh ar áiseanna agus trealamh atá in úsáid ag duine atá
faoi mhíchumas agus ar an obair shuiteála freisin. </p>
</div>
<div class="topic base_rules">
<h2 class="topic base_rules_title" id="l6af29">Roghanna do thithíocht shóisialta</h2>

<h3>Tithíocht ón údarás áitiúil</h3>

<p>Cuireann roinnt de na húdaráis áitiúla tithíocht speisialta ar fáil do
dhaoine aosta. Comhthithíocht a bhíonn inti go hiondúil, le háiseanna
speisialta slándála, mar shampla, maoranna, ceamaraí slándála agus rl.
Déanann gach údarás áitiúil tithíocht a leithdháileadh i gcomhréir lena
scéim féin leithdháilte (ar ar tugadh scéimeanna tosaíochtaí ligin roimhe
seo).</p>

<p>Féadfaidh aoisteorainneacha le haghaidh cóiríocht do dhaoine breacaosta
bheith éagsúil i measc scéimeanna leithdháilte tithíochta údaráis
áitiúil. Seiceáil le d’údarás áitiúil féin.<br></p>

<h3>Tithíocht dheonach</h3>

<p>Cuireann <a href="../local_authority_and_social_housing/housing_associations.html">eagraíochtaí
tithíochta deonacha</a> tithíocht ar fáil ar an mbunús céanna mórán leis
an údarás áitiúil. Cuireann siad dhá chineál tithíochta ar fáil do
dhaoine aosta - scéimeanna grúpa agus tithíocht faoi dhídean. Bíonn rogha
áirithe acu maidir leis na daoine a gcuireann siad tithe ar fáil dóibh ach
is i gcomhair leis an údarás áitiúil don chuid is mó a chuireann siad
tithíocht ar fáil. Íocann tionóntaithe i dtithíocht faoi dhídean cíos
agus d'fhéadfaidís bheith i dteideal <a href="../../social_welfare/social_welfare_payments/supplementary_welfare_schemes/rent_supplement.html">Forlíonadh
Cíosa</a> a fháil.</p>

<p>Eagraíochtaí pobail iad formhór na n-eagraíochtaí seo agus d'fhás siad
as riachtanas speisialta aitheanta tithíochta taobh istigh den phobal sin. Ní
mór dóibh aitheantas a fháil ón Roinn Tithíochta, Pleanála, Pobal agus
Rialtais Áitiúil. <br></p>
</div>
<div class="topic base_rules">
<h2 class="topic base_rules_title" id="l319ab">Scéimeanna deontas</h2>

<h3>Scéim um Chúnamh Tithíochta do Dhaoine Breacaosta</h3>

<p>Tá an <a shape="rect" href="housing_aid_for_older_persons_scheme.html">Scéim um Chúnamh Tithíochta
do Dhaoine Breacaosta</a> ann chun coinníollacha maireachtála a fheabhsú do
dhaoine níos sine trí mhiondeisiúcháin a dhéanamh ar na príomháiteanna i
dteach an tseanduine.</p>

<p>Ta difríochtaí idir údaráis áitiúla mar gheal ar an cineál oibre a
mbeidh cúnamh deontais ar fáil dó. Go ginearálta, beidh deisiúcháin nó
feabhsúcháin struchtúrtha, athsreangú, soláthar uisce, seirbhísí
sláintíochta, téamh, glanadh agus péinteáil i gceist.</p>

<p>Déan teagmháil le d'údarás áitiúil chun a fháil amach cé'n sórt
oibre a chistíonn sé faoin scéim.</p>

<h3>Deontas Oiriúnaithe Tithe do Dhaoine faoi Mhíchumas</h3>

<p>Más gá duit do theach a oiriúnú chun riachtanais atá ag duine den
teaghlach atá faoi mhíchumas a shásamh, is féidir leat iarratas a dhéanamh
ar <a shape="rect" href="housing_adaptation_grant_for_people_with_disability.html">Dheontas
Oiriúnaithe Tithe do Dhaoine faoi Mhíchumas</a>. </p>

<p>Féadfaidh an deontas cabhrú leat chun athruithe agus oiriúnuithe a
dhéanamh ar do theach, mar shampla, teach a dhéanamh de atá inrochtana do
chathaoireacha rothaí, an teach a shíneadh chun breis spáis a chruthú,
seomra folctha nó leithreas ar urlár na talún nó cathaoir staighre a
shuiteáil.</p>

<p>Má tá teach nua á cheannach nó á thógáil agat, b’fhéidir go
gcáileoidh tú don deontas seo, ach ar ráta níos ísle.</p>

<h3>An Scéim Deontas Áiseanna Soghluaisteachta</h3>

<p>Cuireann an <a shape="rect" href="housing_aid_for_older_persons_scheme.html">Scéim Deontas Áiseanna
Soghluaisteachta</a> deontais ar fáil i gcomhair oibreacha atá deartha chun
tabhairt faoi fhadhbanna soghluaisteachta sa bhaile. Mar shampla, is féidir an
deontas a úsáid chun greimráillí a cheannach agus a chur isteach. Is ar
dhaoine níos sine atá an deontas seo dírithe, ach is féidir le daoine faoi
mhíchumas tairbhe a bhaint as an scéim freisin. <br><br>
Tá an méid cúnaimh atá ar fáil faoin Scéim Deontas Áiseanna
Soghluaisteachta níos lú ná mar atá ar fáil faoin Scéim um Chúnamh
Tithíochta do Dhaoine Breacaosta agus an Deontas Oiriúnaithe Tithe do Dhaoine
faoi Mhíchumas. Is scéim úsáideach í an Scéim Deontas Áiseanna
Soghluaisteachta más gá duit mionoiriúnuithe nó feabhsú a dhéanamh go
tapa.</p>

<h3>An Scéim Fuinneamh Níos Fearr, Tithe Níos Teo</h3>

<p>Tá de chuspóir <a href="warmer_homes_scheme.html">na Scéime Fuinneamh
Níos Fearr, Tithe Níos Teo</a> chun feabhas a chur ar éifeachtachtúlacht
fuinnimh agus ar theas tithe atá faoi úinéireacht daoine a bhfuil ioncam
íseal á fháil acu. Déanann Údarás Fuinnimh Inmharthana na hÉireann (an
SEAI) an scéim a oibriú agus tá sí ar fáil ar fud na tíre. Cumhdaíonn
sí insliú áiléir, teach a dhéanamh díonmhar ar shéideáin, seaicéid
fálaithe, bolgáin atá éifeachtúil i dtaobh fuinnimh de, insliú cuasbhalla
agus comhairle faoi fhuinneamh.</p>

<h3>Áiseanna slandála do dhaoine aosta</h3>

<p>Cuireann an Scéim Thacaíochta Pobail do Dhaoine Níos Sine maoiniú ar
fáil d'eagraíochtaí deonacha agus pobail le córais rabhcháin a bhfuil
monatóireacht phearsanta dhá dhéanamh orthu agus áiseanna slándála baile
a chur ar fáil do dhaoine aosta. Cuireann an scéim deontais ar fáil le
háiseanna slándála a chur ar fáil do daoine atá 65 nó ós a chionn agus a
chónaíonn ina n-aonair, nó a chónaíonn i líon tí nach bhfuil ach daoine
aosta eile ann, agus nach bhfuil in ann iad féin an trealamh cuí a chur
isteach nó a cheannach. </p>

<p>Tá tuilleadh eolais faoin scéim seo inár ndoiciméad <a shape="rect" href="/ga/justice/crime_and_crime_prevention/scheme_of_community_support_for_older_people.html">Scéim
Thacaíochta Pobail do Dhaoine Níos Sine.</a></p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Chun <a href="../local_authority_and_social_housing/applying_for_local_authority_housing.html">iarratas
a dhéanamh ar thithíocht údaráis áitiúil</a>, comhlánaigh foirm
iarratais agus seol ar aghaidh í chuig d’údarás áitiúil.</p>

<p>Más spéis leat bheith i do thionónta i gcomhlachas tithíochta deonaí,
ba cheart duit iarratas a dhéanamh, ar dtús, le d’údarás áitiúil ar
thithíocht agus ba cheart go ndéanfaí do riachtanas tithíochta a
mheasúnú.</p>

<p>I dtaobh na Scéime um Chúnamh Tithíochta do Dhaoine Breacaosta, an
Deontais Áiseanna Soghluaisteachta nó an Deontais Oiriúnaithe Tithíochta do
Dhaoine faoi Mhíchumas, íoslódáil an fhoirm ábhartha iarratais ó <a href="http://www.lgcsb.ie/en/irish-local-government">láithreán gréasáin
d’údaráis áitiúil</a> agus seol an fhoirm chomhlánaithe chuig
d’údarás áitiúil.</p>

<p>I dtaobh na Scéime Fuinneamh Níos Fearr, Tithe Níos Teo, déan teagmháil
leis an SEAI trí ghlao ar 1800 250 204 nó trí ríomhphost a sheoladh chuig
<a href="mailto:warmerhomes@sei.ie">warmerhomes@seai.ie</a>.</p>

<p>Tá sonraí teagmhála don Scéim Rabhaidh do Sheanóirí ar fáil inár <a href="../../justice/crime_and_crime_prevention/seniors_alert.html">gcáipéis
faoin scéim seo</a>.</p>
</div>
</div>
</html>
