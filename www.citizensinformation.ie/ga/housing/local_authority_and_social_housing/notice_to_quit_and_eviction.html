<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Tithíocht shóisialta ar cíos a athshealbhú 
</title>
    
    <meta name="description" content="Na nósanna imeachta nach mór d’údaráis áitiúla a leanúint sula ndéanann siad áit chónaithe ar cíos a athshealbhú.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Tithíocht shóisialta ar cíos a athshealbhú </h1>
	
<ul class="anchorlinks"><li><a href="#lc66f4">Réamhrá</a></li><li><a href="#l3afab">An bonn dlíthiúil le hathshealbhú</a></li><li><a href="#l27eab">Rabhaidh thionóntachta</a></li><li><a href="#l5b8b8">I ndiaidh gur eisíodh rabhadh
tionóntachta </a></li><li><a href="#lbd679">Iarratas a dhéanamh ar
athshealbhú</a></li><li><a href="#l8939c">Tionóntaí comhlachas tithíochta </a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Go dtí le gairid, d’fhéadfadh údarás áitiúil tionónta a
dhíshealbhú gan cúis a thabhairt, a fhad agus gur lean siad an nós imeachta
ceart. Chiallaigh seo go raibh orthu <em>fógra fágála</em> a eisiúint ar
dtús agus iarratas a dhéanamh ar an gcúirt ar ordú ina dhiaidh sin. I
gcleachtas, áfach, ní dhearna údaráis áitiúla a dtionóntaí a
dhíshealbhú gan chúis. Má d’íoc tú do chíos agus má chomhlíon tú
coinníollacha eile na tionóntachta, ba ghnách go mbeifeá in ann fanacht i
do theach chomh fada agus ba mhian leat.</p>

<p>Is é an phríomhchúis a bhíonn le cóiríocht ar cíos údaráis
áitiúil a athshealbhú le blianta beaga anuas ná riaráistí cíosa. Ina
theannta sin, bhí iompar frithshóisialta ina chúis le roinnt
athshealbhaithe.</p>
</div>
<div class="topic base_rules">
<h2 class="topic base_rules_title" id="l3afab">An bonn dlíthiúil le hathshealbhú</h2>

<p>Go dtí le gairid, ba é <a href="http://www.irishstatutebook.ie/1966/en/act/pub/0021/sec0062.html">Alt 62
den Acht Tithíochta, 1966</a> an bonn dlíthiúil le hathshealbhú. In 2012,
<a href="http://www.courts.ie/Judgments.nsf/60f9f366f10958d1802572ba003d3f45/c6f4944e0e6e995e802579bb0052a4d5?OpenDocument&amp;Highlight=0,donegan%20">dheimhnigh
an Chúirt Uachtarach</a> nach raibh an t-alt seo comhoiriúnach don
Choinbhinsiún Eorpach um Chearta Daonna mar gheall nár cheadaigh sé
éisteacht neamhspleách a dhéanamh ar fhiúntais an athshealbhaithe
bheartaithe.</p>

<p>Tagann <a href="http://www.irishstatutebook.ie/eli/2014/act/21/enacted/en/index.html">an
tAcht Tithíochta (Forálacha Ilghnéitheacha), 2014</a> in ionad Alt 62 le
nósanna imeachta nua, ina ndéantar measúnú neamhspleách ar fhiúntais an
athshealbhaithe bheartaithe. Leagtar amach na nósanna imeachta seo i <a href="http://www.irishstatutebook.ie/2014/en/act/pub/0021/sec0006.html#part2">gCuid
2 den Acht,</a> a tháinig <a href="http://www.irishstatutebook.ie/2015/en/si/0121.html">i bhfeidhm an 13
Aibreán 2015</a>.</p>

<p>Bíonn na nósanna imeachta nua i gceist sa chás gur mian le húdaráis
áitiúla athshealbhú a dhéanamh mar gheall ar an méid a leanas:</p>
<ul><li>Rinneadh sárú tromchúiseach nó leantach ar choinníoll de chuid an
    chomhaontaithe tionóntachta, mar shampla, <a href="anti_social_behaviour.html">iompar frithshóisialta</a> nó <a href="rent_arrears.html">neamhíocaíocht cíosa</a></li>
</ul><p>nó</p>
<ul><li>Thréigh an tionónta an áit chónaithe agus tá an áit chónaithe
    áitithe ag suiteoir</li>
</ul><p>nó</p>
<ul><li>Fuair an tionónta bás agus tá an áit chónaithe áitithe ag duine
    nach bhfuil i dteideal <a href="inheriting_a_tenancy.html">teacht i
    gcomharbacht ar an tionóntacht</a></li>
</ul><p>Forálann na nósanna imeachta seo gur féidir le húdarás áitiúil
rabhadh tionóntachta a eisiúint má líomhnaítear gur sáraíodh
coinníollacha na tionóntachta, ar nós neamhíocaíocht cíosa nó iompar
frithshóisialta. B’fhéidir nach mbeidh gá le rabhadh tionóntachta i gcás
sáruithe an-tromchúiseacha, ach má dhéanann an t-údarás áitiúil
iarratas ar an áit chónaithe a athshealbhú gan rabhadh tionóntachta a
eisiúint i dtosach, ní mór go luafar san iarratas ar ordú sealbhaithe na
cúiseanna nár eisíodh an rabhadh sin.</p>
</div>
<div class="topic base_rates">
<h2 class="topic base_rates_title" id="l27eab">Rabhaidh thionóntachta</h2>

<p>Leagtar amach san Acht Tithíochta (Forálacha Ilghnéitheacha), 2014
ceanglais mhionsonraithe maidir le rabhaidh thionóntachta. Leagtar amach sna
<a href="http://www.irishstatutebook.ie/2015/en/si/0122.html">Rialacháin
Tithíochta (Rabhaidh Thionóntachta Údaráis Áitiúil), 2015</a> cé ar
féidir rabhadh bailí a sheirbheáil orthu má bhíonn an tionónta as
láthair; modhanna malartacha chun rabhadh a sheirbheáil; agus saghas na
gcúinsí atá le cur san áireamh chun an tréimhse a shíneadh inar féidir
leis an tionónta athbhreithniú a lorg.</p>

<p>Leagtar amach in ailt 7 agus 8 den Acht ceanglais ar leith maidir le conas
ar cheart rabhaidh thionóntachta a eisiúint sa chás gur sáraíodh téarmaí
an chomhaontaithe tionóntachta maidir le hiompar frithshóisialta (Alt 7) agus
dualgais a bhaineann le cíos (Alt 8). Féach thíos chun teacht ar cheanglais
shonracha maidir leis na rabhaidh thionóntachta siúd.</p>

<p>Déileálann <a href="http://www.irishstatutebook.ie/2014/en/act/pub/0021/sec0009.html#sec9">Alt
9</a> le rabhaidh thionóntachta maidir le sáruithe ar an gcomhaontú
tionóntachta maidir le haon saincheist eile. Ní mór go sonróidh an rabhadh
sin an sárú, cad is gá a dhéanamh agus an fhéidearthacht go bhféadfadh an
t-údarás áitiúil ordú sealbhaithe a lorg i gcoinne an tionónta.</p>

<h3>Iompar frithshóisialta</h3>

<p>Déileálann <a href="http://www.irishstatutebook.ie/2014/en/act/pub/0021/sec0007.html#sec7">Alt
7</a> le rabhaidh thionóntachta maidir le <a href="anti_social_behaviour.html">hiompar frithshóisialta</a> agus a
mhacasamhail d’iompar – núis nó iompar san áireamh ar dóchúil go
gcuirfidh sé isteach ar chomharsana nó go gcuirfidh sé as do chomharsana,
nó a ligeann do dhuine a bheith san áit chónaithe a sháraíonn <a href="http://www.irishstatutebook.ie/1997/en/act/pub/0021/sec0003.html">ordú a
dhéanann iad a eisiamh</a> ón áit chónaithe.</p>

<p>Ní mór don rabhadh tionóntachta an méid a leanas a dhéanamh:</p>
<ul><li>A leagan amach cén chuid den chomhaontú tionóntachta a sáraíodh,
    cineál an tsáraithe agus ainm an bhaill den teaghlach (más eol é) atá
    i gceist</li>
  <li>A rá cathain a tharla an sárú agus an tionchar díobhálach a d’imir
    sé ar cháilíocht beatha na ndaoine a chónaíonn i ngar</li>
  <li>A cheangal ar an tionónta a chinntiú go ndéanann an ball den teaghlach
    atá i gceist rudaí áirithe (nó stop a chur le rudaí áirithe a
    dhéanamh) d’fhonn stop a chur leis an tionchar díobhálach seo a imirt
    nó tarlú arís</li>
  <li>Rabhadh a thabhairt don tionónta gur féidir leis an údarás áitiúil
    tús a chur le himeachtaí athshealbhaithe nó ordú eisiaimh a lorg má
    leanann an sárú nó má tharlaíonn sé arís laistigh de 12 mhí.</li>
  <li>An ceart atá ag an tionónta a leagan amach chun athbhreithniú ar an
    rabhadh tionóntachta a lorg</li>
</ul><h3>Riaráistí cíosa</h3>

<p>Déileálann <a href="http://www.irishstatutebook.ie/2014/en/act/pub/0021/sec0008.html#sec8">Alt
8</a> le rabhaidh thionóntachta maidir le sáruithe ar <em>dhualgais a
bhaineann le cíos</em> – an cíos ar a ndearnadh comhaontú sa chomhaontú
tionóntachta nó pé íocaíochtaí ar ar comhaontaíodh i gcomhaontú
athsceidealaithe.</p>

<p>Ní mór don rabhadh tionóntachta an méid a leanas a dhéanamh:</p>
<ul><li>An dualgas a bhaineann le cíos a leagan amach a sáraíodh, méid na
    riaráistí atá le híoc anois agus an tréimhse inar theip orthu an cíos
    a íoc</li>
  <li>A cheangal ar an tionónta chun na riaráistí a íoc láithreach nó, i
    gcás cruatain, teagmháil a dhéanamh leis an údarás chun plé a
    dhéanamh ar na híocaíochtaí a athsceidealú</li>
  <li>Rabhadh a thabhairt don tionónta gur féidir leis an údarás áitiúil
    tús a chur le himeachtaí athshealbhaithe mura n-íoctar na riaráistí
    nó mura n-athsceidealaítear iad laistigh de 2 mhí.</li>
  <li>Rabhadh a thabhairt don tionónta, fiú má íoctar na riaráistí cíosa
    nó má athsceidealaítear iad laistigh de 2 mhí, gur féidir leis an
    údarás áitiúil tús a chur le himeachtaí athshealbhaithe (gan rabhadh
    breise tionóntachta a thabhairt) má theipeann ar an tionónta íocaíocht
    a dhéanamh sa tréimhse 12 mhí amach roimhe/roimpi mura socraítear
    athsceidealú breise</li>
  <li>Na forálacha dlíthiúla a leagan amach maidir le riaráistí cíosa
    nach ndearnadh a athsceidealú</li>
  <li>An ceart atá ag an tionónta a leagan amach chun athbhreithniú ar an
    rabhadh tionóntachta a lorg</li>
</ul><p>Más eol don údarás áitiúil go bhfuil fiachais eile ag an tionónta mar
aon le riaráistí cíosa eile, ní mór go n-áireofar leis an rabhadh
tionóntachta faisnéis, chomh maith, ar aon fhoinsí comhairle ar <a href="../../money_and_tax/personal_finance/debt/dealing_with_debt.html">fhiachas
fadhbach go ginearálta</a>.</p>
</div>
<div class="topic base_howtoapply">
<h2 class="topic base_howtoapply_title" id="l5b8b8">I ndiaidh gur eisíodh rabhadh
tionóntachta </h2>

<p>Faoi <a href="http://www.irishstatutebook.ie/2014/en/act/pub/0021/sec0010.html#sec10">Alt
10 den Acht</a>, tá an tionónta i dteideal iarraidh go ndéanfar
athbhreithniú inmheánach ar rabhadh tionóntachta. Ba ghnách gur cheart an
t-iarratas seo a dhéanamh laistigh de 10 lá oibre tar éis go n-eisítear an
rabhadh – nó laistigh de 20 lá oibre faoi chúinsí eisceachtúla. Ba
cheart go dtabharfar cuntas san iarratas ar an mbunús ar a ndéantar é, aon
cháipéisí tacaíochta a chur san áireamh agus a thabhairt le fios an mian
nó nach mian leis an tionónta nó le ball den teaghlach uiríll ó bhéal a
dhéanamh mar chuid den athbhreithniú. Ní mór go dtabharfaidh oifigeach
d’údarás áitiúil faoin athbhreithniú nach raibh baint acu sa rabhadh
tosaigh agus atá ina oifigeach níos sinsearaí ná an t-oifigeach a
d’eisigh an rabhadh.</p>

<p>Go ginearálta, ba cheart don athbhreithneoir an t-athbhreithniú a
chríochnú laistigh de 20 lá tar éis a bheith ceaptha. Má bhíonn casadh le
tionónta nó le ball de theaghlach i gceist leis an athbhreithniú nó má
bheartaítear athrú ar an rabhadh, áfach, d’fhéadfadh seo a fhad le 30 lá
oibre a ghlacadh. Féadfaidh an t-athbhreithneoir cinneadh a dhéanamh chun an
rabhadh tionóntachta a dheimhniú, a théarmaí a athrú (tar éis deis a
thabhairt don tionónta aiseolas a thabhairt) nó chun an rabhadh a chur ar
neamhní. Ní mór don údarás áitiúil cóip scríofa den chinneadh a
sheoladh chuig an tionónta.</p>

<p>I gcás imeaglú, féadfaidh an t-athbhreithneoir glacadh le ráiteas ag
Garda nó ag oifigeach den údarás áitiúil mar fhianaise go raibh iompar
frithshóisialta ar bun ag duine.</p>

<p>Mura n-iarann an tionónta ar athbhreithniú, beidh an rabhadh i bhfeidhm
ón dara lá oibre i ndiaidh gur éag an tréimhse inar féidir iarraidh ar
athbhreithniú. Má d’iarr an tionónta ar athbhreithniú, agus má seasadh
leis an rabhadh nó má athraíodh é, tiocfaidh sé i bhfeidhm ar an dara lá
oibre i ndiaidh gur seoladh an cinneadh chuig an tionónta.</p>
</div>
<div class="topic base_wheretoapply">
<h2 class="topic base_wheretoapply_title" id="lbd679">Iarratas a dhéanamh ar
athshealbhú</h2>

<p>Mura ndéileálann an tionónta le sárú an chomhaontaithe tionóntachta,
fiú i ndiaidh gur eisíodh an rabhadh tionóntachta, féadfaidh an t-údarás
áitiúil iarratas a dhéanamh ar an gCúirt Dúiche ar ordú sealbhaithe lena
chur ar a gcumas an áit chónaithe a athshealbhú. Féadtar éisteacht na
cúirte a chur ar bun <em>mar chruinniú iata</em> i roinnt cásanna.
Féadfaidh an chúirt deireadh a chur leis an tionóntacht a ordú nó, i gcás
iompar frithshóisialta, féadfaidh siad eisiamh baill den teaghlaigh a ordú
ón tionóntacht.</p>

<p>De ghnáth, ní mór go dtabharfaidh an t-údarás áitiúil fógra ar a
laghad 10 lá sula mbíonn éisteacht na cúirte ar siúl, ach má bhíonn
tionchar tromchúiseach á imirt ag an gcomhaontú tionóntachta ar dhaoine a
chónaíonn i ngar, ní mór dóibh cóip den iarratas ar shealbhú a thabhairt
don tionónta a luaithe a dhéanann siad iarratas ar an ordú, mar aon le
míniú scríofa ar cén fáth nár tugadh fógra 10 lá don tionónta.</p>

<p>Ní mór go sonrófar san iarratas ar shealbhú an bunús atá leis an
iarratas, lena n-áirítear sonraí iomlána faoin sárú, ainm an duine is
cúis leis (más eol é) agus an tionchar a imríonn sé ar dhaoine atá ina
gcónaí i ngar. Chomh maith leis sin, ní mór go dtugtar sonraí san iarratas
ar aon rabhaidh thionóntachta a eisíodh don tionónta nó do bhaill den
teaghlach le 5 bliana anuas. Murar eisíodh aon rabhadh tionóntachta don
sárú reatha, ní mór go dtabharfar san iarratas na cúiseanna ar eisíodh an
rabhadh. Má tá rabhadh tionóntachta mar gheall ar a mhacasamhail de shárú
faoi athbhreithniú, ní mór go dtugtar na cúiseanna san iarratas ar an
bhfáth a bhfuil an t-ordú sealbhaithe á lorg ag an tráth céanna.</p>

<p>Má dheonaítear ordú sealbhaithe, luaitear an dáta ann ar ar féidir an
t-údarás áitiúil an áit chónaithe a athshealbhú. Níor cheart go mbeidh
seo tráth níos luaithe ná 2 mhí (agus tráth nach déanaí ná 9 mí) i
ndiaidh dháta an ordaithe. Cuirfear deireadh leis an tionóntacht ar an dáta
a ghlacann an t-údarás áitiúil seilbh ar an áit chónaithe faoin ordú
sealbhaithe.</p>

<h3>Áiteanna cónaithe tréigthe</h3>

<p>Ceadaítear faoi <a href="http://www.irishstatutebook.ie/2014/en/act/pub/0021/sec0014.html#sec14">Alt
14 den Acht</a> don údarás áitiúil, faoi chúinsí áirithe, chun áit
chónaithe thréigthe a iontráil atá i mbaol díobhála nó foghla.
Féadfaidh an t-údarás áitiúil seo a dhéanamh cibé acu le toiliú an
tionónta nó le barántas ón gCúirt Dúiche. Má rinneadh an réadmhaoin sin
a lot, áfach, nó má tá sí i ngarbhaol díobhála, féadfaidh an t-údarás
áitiúil í a iontráil chun pé rud atá riachtanach a dhéanamh, gan
barántas a fháil.</p>

<p>Má bheartaíonn an t-údarás áitiúil chun áit chónaithe thréigthe a
athshealbhú, ní mór dóibh tréimhse 4 seachtaine a thabhairt don tionónta
lena dheimhniú cibé acu an mbeartaíonn nó nach mbeartaíonn siad chun í a
áitiú arís. I ndiaidh 4 seachtaine, féadfaidh an t-údarás áitiúil
fógra a sheirbheáil ar an tionónta, a chuireann deireadh leis an
tionóntacht, agus féadfaidh siad seilbh a ghlacadh ar an áit chónaithe gan
dul i mbun aon imeachtaí breise. Féadfaidh an t-iar-thionónta iarratas a
dhéanamh ar an gCúirt Dúiche (laistigh de 6 mhí) go ndéanfar
athbhreithniú ar dheireadh a chur leis an tionóntacht.</p>

<h3>Áititheoirí nach tionóntaí iad</h3>

<p>Má tá áit chónaithe á háitiú ag duine nach bhfuil i dteideal
tionóntacht a bheith acu, féadfaidh an t-údarás áitiúil iarratas a
dhéanamh ar an gCúirt Dúiche ar ordú sealbhaithe, ina leagtar amach a gcuid
bunús. Ní mór go dtugtar aird ar aitheantas aon duine a chosaint a chuir ar
an eolas iad faoin áitiú, más ann do chúis lena gcreidiúint go bhfuil gá
leis seo.</p>

<p>Má fuair an tionónta bás agus más ball de theaghlach an tionónta a
fuair bás (nó má mhaíonn siad gurb amhlaidh atá iontu), ach níl siad i
dteideal teacht i gcomharbas ar an tionóntacht, féadfaidh an t-údarás
áitiúil iarratas a dhéanamh ar ordú sealbhaithe, ina leagtar amach a gcuid
bunús. Má rinne an t-áititheoir iarratas ar thionóntacht comharbais agus
má diúltaíodh don iarratas sin, ní mór go dtugtar an bunús a bhí leis an
diúltú sin san iarratas ar shealbhú agus ní mór dó tagairt a dhéanamh do
bheartas scríofa an údaráis áitiúil maidir le tionóntachtaí
comharbais.</p>

<p>Ní mór don údarás áitiúil fógra scríofa a thabhairt don áititheoir
maidir leis an éisteacht mar aon le sonraí faoin iarratas ar shealbhú ar a
laghad 10 lá roimh éisteacht na Cúirte Dúiche.</p>

<p>Féadfaidh an Chúirt a chinneadh, ina dhiaidh sin, chun éisteacht le cuid
den chás nó an cás go léir mar <em>chruinniú iata</em>.</p>

<p>Féadfaidh an Chúirt ordú sealbhaithe a dhéanamh más dealraitheach an
méid a leanas:</p>
<ul><li>Tá údar ag an údarás áitiúil chun seilbh a aisghabháil</li>
  <li>Is ionann athshealbhú agus freagairt chomhréireach ar áitiú
    áititheora na háite cónaithe, agus</li>
  <li>Is réasúnta a leithéid d’ordú a dhéanamh faoi na cúinsí uile</li>
</ul><h3>Achomhairc</h3>

<p>Féadtar gach cinneadh sa Chúirt Dúiche (ar nós ordú sealbhaithe a
dheonú) a achomharc leis an gCúirt Chuarda agus féadtar achomharc breise a
dhéanamh ar phointe dlí leis an Ard-Chúirt.</p>
</div>
<div class="topic further_info">
<h2 class="further_info" id="l8939c">Tionóntaí comhlachas tithíochta </h2>

<p>Féadfaidh <a href="housing_associations.html">comhlachais
tithíochta</a> thú a dhíshealbhú gan aon chúis a thabhairt duit a fhad
agus a leanann siad an nós imeachta ceart. Ciallaíonn seo go bhfuil orthu
fógra fágála a eisiúint ar dtús agus iarratas a dhéanamh ar an gcúirt ar
ordú ina dhiaidh sin. I gcleachtas, áfach, ní dhíshealbhaíonn comhlachais
tithíochta a dtionóntaí gan chúis agus má íocann tú do chíos agus má
chomhlíonann tú coinníollacha eile na tionóntachta, is gnách go mbeidh tú
in ann fanacht i do theach chomh fada agus is mian leat.</p>

<p>Má tá tú i gcóiríocht shealadach a sholáthraíonn comhlachas
tithíochta, níl suíomh chomh tréan sin agat agus i dtaobh cúrsaí
dlíthiúla de, ní gá don chomhlachas tithíochta fiú fógra fágála a
eisiúint. Arís eile, i gcleachtas, áfach, ní dhíshealbhaíonn comhlachais
tithíochta a dtionóntaí gan chúis.</p>
</div>
</div>
</html>
