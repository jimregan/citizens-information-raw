<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Finnéithe faoi 18 mbliana
</title>
    
    <meta name="description" content="Tá cur síos anseo ar na rialacha a bhaineann le finnéithe     faoi 18 mbliana déag a thugann fianaise sa Chúirt Dúiche, Chuarda nó sa Chúirt     Choiriúil Lárnach.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Finnéithe faoi 18 mbliana</h1>
	
<ul class="anchorlinks"><li><a href="#l0b3fe">Eolas</a></li><li><a href="#l9bdfc">Fianaise a thabhairt le nasc teilifíse</a></li><li><a href="#l4cca6">Ráitis a fhístaifeadadh</a></li><li><a href="#lf3c9d">Tuilleadh eolais</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Go hiondúil is daoine iad a d'fhulaing coir nó a bhí ina bhfinnéithe ag
coir iad leanaí agus daoine óga gur gá dóibh freastal ar an gcúirt mar
fhinnéithe. Don chuid is mó daoine tá sé scanrúil dul chuig an gcúirt
agus tá gach seans ann go mbeidh imní ar leanaí agus ar dhaoine óga faoi
agus teastóidh tacaíocht bhreise uathu agus a bheith curtha ar a suaimhneas
ag a tuismitheoirí, caomhnóirí nó cúramóirí roimh agus le linn an ama
seo. </p>

<p>Is féidir cásanna inár féidir le leanaí agus le daoine óga fianaise a
thabhairt a éisteacht sa <a shape="rect" href="../courts_system/district_court_criminal_juris.html">Chúirt Dúiche</a>,
sa <a shape="rect" href="../courts_system/circuit_court_criminal_juris.html">Chúirt Chuarda</a>
nó sa Chúirt Choiriúil Lárnach. </p>

<p>Tá sé tábhachtach cur síos a dhéanamh don leanbh nó don duine óg atá
le fianaise a thabhairt sa chúirt céard go díreach atá i gceist le cás a
thabhairt chun na cúirte. </p>

<h3>An Garda</h3>

<p>Déantar gearán leis an nGarda ina ainmnítear an leanbh nó an duine óg
mar an té a d'fhulaing nó a chonaic coir ag tarlú. Cuireann oifigeach den
Gharda agallamh ansin ar an leanbh nó ar an duine óg. </p>

<p>Tar éis machnaimh a dhéanamh ar na líomhaintí atá déanta, d'fhéadfadh
an Garda cinneadh a dhéanamh:</p>
<ul><li>Agallamh a chur ar an gcosantóir maidir leis an méid a dúirt an leanbh
    nó an duine óg agus cód a sheoladh chuig Stiúrthóir na nIonchúiseamh
    Poiblí, nó </li>
  <li>An cosantóir a ghabháil ar bharántas, nó </li>
  <li>An cosantóir a chúiseamh le coir nó </li>
  <li>Toghairm a eisiúint don chosantóir a bheith i láthair sa chúirt. </li>
</ul><h3>Stiúrthóir na nIonchúiseamh Poiblí</h3>

<p>Cuireann an Garda tuairisc maidir leis an gcás chuig Stiúrthóir na
nIonchúiseamh Poiblí (SIP) agus cuirtear eolas ar fáil freisin maidir leis
an dearcadh atá ag an leanbh nó duine óg agus ag a
t(h)uismitheoirí/c(h)aomhnóirí/c(h)úramóirí maidir leis an leanbh nó an
duine óg a bheith glaoite chun na cúirte le fianaise a thabhairt. </p>

<p>Déanann SIP cinneadh neamhspleách an leanfar leis an gcúiseamh a
dhéanamh. I bhfocail eile, déanfaidh SIP cinneadh an leanfar leis an
gcúiseamh, rud a fhágann nach i gcónaí a bhíonn iallach ar an leanbh nó
duine óg fianaise a thabhairt. </p>

<h3>An chúirt</h3>

<p>Cuirtear tús le gach cás coiriúil sa Chúirt Dúiche ina bhfuil
breitheamh i láthair gan aon ghiúiré. Déantar cinneadh maidir le
mionionsaithe sa Chúirt Dúiche. Cuirtear cásanna ina bhfuil mórionsaithe
nó coireanna troma i dtaobh maoine i gceist ar aghaidh le triail sa Chúirt
Chuarda. Ní mór do chásanna ina bhfuil dúnmharú, éigniú, mórionsaí
gnéis, tréas, píoráideacht &amp; rl i gceist a éisteacht sa Chúirt
Choiriúil Lárnach. Bíonn breitheamh agus giúiré i láthair sa Chúirt
Chuarda agus sa Chúirt Choiriúil Lárnach. </p>

<p>Má tá finné 14 bliana d'aois nó níos mó beidh air/uirthi fianaise a
thabhairt faoi mhionn nó dearbhú. Ní gá do leanaí atá faoi 14 bliana
d'aois mionn nó dearbhú a dhéanamh roimh dóibh fianaise a thabhairt.</p>

<p>I gcásanna faoi leith ina bhfuil coireanna gnéis i gceist is féidir leis
an mbreitheamh cinneadh a dhéanamh nach bhfuil cead ag baill an phobail a
bheith i láthair sa chúirt. </p>

<p>Má bhíonn do leanbh ag tabhairt fianaise sa chúirt tá sé tábhachtach
gan an fhianaise a chleachtadh leis/léi. Tá gach seans go dteipfidh ar an
gcás má bhíonn an cuma ar an scéal go bhfuair an leanbh "traenáil". Beidh
na cúisitheoirí in ann comhairle a chur ort ina thaobh seo. </p>
</div>
<div class="topic base_rules">
<h2 class="topic base_rules_title" id="l9bdfc">Fianaise a thabhairt le nasc teilifíse</h2>

<p>I gcásanna a bhaineann le cion gnéasach nó cion lena ngabhann foréigean
ceadaíonn <a href="http://www.irishstatutebook.ie/1992/en/act/pub/0012/sec0013.html">Alt 13
den Acht um Fhianaise Choiriúil 1992</a> do leanaí faoi bhun 17 mbliana
d'aois agus daoine faoi mhíchumas intleachtúil fianaise a thabhairt as seomra
ar leith ag baint úsáide as nasc físeáin. ach amháin má tá cúis mhaith
cén fáth nach ba chóir dóibh.</p>

<p>In áit a theacht isteach i seomra na cúirte bíonn an finné suite i
seomra eile agus tugann sé/sí fianaise tríd nasc beo teilifíse. Cuirtear
teilifíseán isteach sa chúirt, a thaispeáineann an finné agus bíonn
teilifíseán ina s(h)eomra féin ag an bhfinné gur féidir leis/léi a bhfuil
ag tarlú sa seomra cúirte a fheiceáil. </p>

<p>Ciallaíonn sé sin níl gcaitheann do leanbh dul isteach sa seomra cúirte
nó an cosantóir a fheiceáil. Nuair atá leanbh nó duine faoi mhíchumas
intleachtúil ag tabhairt fianaise tríd nasc beo teilifíse ní bhíonn
bréagfhoilt ná róbaí dhá gcaitheamh ag an mbreitheamh ná ag na
habhchóidí sa chúirt. Is féidir leis an mbreitheamh cinneadh a dhéanamh go
mbeadh na ceisteanna curtha tríd idirghabhálaí (oibrí sóisialta mar
shampla) agus go mbeadh siad curtha ar bhealach atá oiriúnach d'aois agus do
chumas intinne an fhinné. </p>
</div>
<div class="topic base_rates">
<h2 class="topic base_rates_title" id="l4cca6">Ráitis a fhístaifeadadh</h2>

<p>Forálann <a shape="rect" href="http://www.irishstatutebook.ie/1992/en/act/pub/0012/sec0016.html#zza12y1992s16">Alt
16 den Acht um Fhianaise Choiriúil 1992</a> d'fhístaifeadadh ar ráitis ó
íospartaigh faoi bhun 14 bliana d'aois a ghlacadh i bhfianaise in imeachtaí
coiriúla i ndáil le cionta gnéasacha nó cionta a bhfuil foréigean i
gceist. Forálann an dlí do ghlacadh le fístaifeadadh ar an ráiteas in ionad
fianaise bheo ón leanbh i gcúirt oscailte. Cuireann sé seo deireadh freisin
leis an riachtanas go mbeadh ar an bhfinné linbh aghaidh a thabhairt go
fisiciúil ar an gcúisí, agus é a athchéannú, sa chúirt. </p>

<p>Tá roinnt rialacha ann maidir le hinghlacacht an fhístaifeadta seo ar
ráitis.</p>
<ul><li>Caithfidh an fístaifeadadh a bheith ábhartha. </li>
  <li>Caithfidh an finné linbh a bheith ar fáil do chroscheistiú ón
    gcosaint ag an triail i ndiaidh an fhístéip a chasadh (cé go bhféadfaí
    an croscheistiú a dhéanamh trí <a shape="rect" href="giving_evidence_by_television_link.html">nasc teilifíse</a> agus
    trí idirghabhálaí a úsáid). </li>
  <li>Caithfidh an t-ionchúiseamh fógra a sheirbheáil go bhfuil sé ar
    intinn acu agallamh fístaifeadta a ghlacadh i bhfianaise, agus caithfidh
    siad deis réasúnta a thabhairt don chúisí féachaint ar an bhfístéip.
  </li>
  <li>D'fhéadfaí leagan den fhístéip atá curtha in eagar a chasadh sa
    chúirt ar an gcoinníoll go dtoilfeadh an cúisí leis agus go gceadódh
    an breitheamh é. </li>
</ul><p>I ndeireadh na dála, is faoi rogha bhreitheamh na trialach é cead a
thabhairt maidir le fístéip a ghlacadh i bhfianaise. Ní mór don bhreitheamh
breathnú ar aon riosca a d'fhéadfadh a bheith ann go dtiocfadh leatrom ar an
gcúisí as glacadh leis an bhfístéip i bhfianaise. <br><br>
Is féidir ráitis ó íospartaigh faoi bhun 14 bliana d'aois a dhéanamh le
linn agallaimh le ball den Gharda Síochána nó le <em>duine inniúil</em>
eile. Is é an duine inniúil i gcúinse mar sin ná an duine gairmiúil a
dhéanann measúnú ar an duine óg de thoradh cáis mhí-úsáidte atá á
iniúchadh.</p>

<p>Tá feidhm ag na forálacha uile atá bainteach le fístaifeadadh ráiteas
ó íospartaigh faoi bhun 14 bliana d'aois agus le hinghlacacht fístéipeanna
dá leithéid i gcúirt ar aon íospartach faoi mhíchumas intleachta
freisin.</p>

</div>
<div class="topic base_wheretoapply">
<h2 class="topic base_wheretoapply_title" id="lf3c9d">Tuilleadh eolais</h2>
<p>Ba chóir duit comhairle dlí a lorg chun faisnéis mionsonraithe a fháil.</p>

</div>
</div>
</html>
