<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Rialacha a bhaineann le d&#39;fhianaise
</title>
    
    <meta name="description" content="Tá cur síos anseo ar na rialacha faoi leith atá i bhfeidhm
  		maidir le fianaise a thugann finnéithe sa chúirt.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Rialacha a bhaineann le d&#39;fhianaise</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li><li><a href="#lf3c9d">Tuilleadh eolais</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Nuair atá fianaise dhá thabhairt agat, d'fhéadfadh na dlíodóirí agus
an breitheamh dul i gcoinne rudaí áirid a deireann tú. Tarlaíonn seo mar
gheall go bhfuil rialacha dlíthiúla ann a bhaineann leis an <a shape="rect" href="../evidence/evidence_introduction.html">bhfianaise</a> gur féidir leat a
thabhairt. </p>

<p>D'fhéadfadh sé go gcuirfeadh an breitheamh isteach ar do chuid cainte agus
iarradh ort stopadh má tá ceann de rialacha na fianaise dhá bhriseadh agat.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<p>Mar fhinné, ní féidir leat fianaise a thabhairt ach ar fhíricí a bhfuil
eolas pearsanta agat féin orthu. Ní féidir leat fianaise a thabhairt maidir
le rud a chonaic nó a chuala duine eile. </p>

<p>Ní féidir leat fianaise a thabhairt maidir le do thuairim. Ní mór duit
cloí i do chuid fianaise leis na fíricí, ní féidir aon bharúil ná
cinneadh atá déanta agat féin ó na fíricí sin a thabhairt mar fhianaise.
Eisceacht amháin don riail seo é/í an <a shape="rect" href="types_of_witnesses.html">finné saineolaí</a> a bhfuil sé de chead
aige/aici fianaise a thabhairt maidir lena t(h)uairim féin. </p>

<p>Ní féidir leat fianaise a thabhairt maidir le rud a dúirt duine eile.
Tugtar an <a shape="rect" href="../evidence/hearsay_evidence.html">riail
clostráchta</a> ar seo. Mar shampla, ní féidir leat fianaise a thabhairt gur
dhúirt do mháthair leat go bhfaca sí an té atá cúisithe ag tógáil do
sparáin. Sa chás sin ní mór do do mháthair í féin fianaise a thabhairt
sa chúirt go bhfaca sí an té atá cúisithe ag tógáil do sparáin. </p>

<p>Ní féidir leat fianaise a thabhairt a bhaineann le ráitis a thug tú
cheana. Mar shampla, ní féidir leat fianaise a thabhairt gur dhúirt tú le
cara gur thóg an té atá cúisithe do sparán. Ní féidir leat fianaise a
thabhairt ach maidir leis an rud a tharla. Níl ach eisceacht amháin don riail
seo: má tá fianaise dhá thabhairt agat mar dhuine a d'fhulaing éigniú, is
féidir leat fianaise a thabhairt gur dhein tú gearán tar éis an éignithe.
</p>

<p>Tá sé mar phríomhdhualgas ar fhinné an fhírinne a insint sa chúirt.
Má thugann tú fianaise bhréige sa chúirt agus fios agat go bhfuil sé
bréagach agus tú faoi mhionn, d'fhéadfadh sé go mbeadh coir na fianaise
bréige déanta agat agus is féidir tú a chúisiú. </p>

<h3>An ceart diúltú ceist a fhreagairt</h3>

<p>Má tá fianaise dhá thabhairt agat (nuair atá tú dhá cheistiú nó dhá
chros-cheistiú), agus muna mian leat ceist faoi leith a fhreagairt, caithfidh
tú a chur in iúl don bhreitheamh nach bhfuil tú sásta an cheist a
fhreagairt agus cén fáth.</p>

<p>Tá beagán cúinsí ann ina dtabharfaidh an breitheamh cead duit gan ceist
a fhreagairt má bhaineann sí leis an gcás. Tugtar <a shape="rect" href="../evidence/privileged_evidence.html">pribhléid</a> ar an gceart atá
agat diúltú ceist a fhreagairt:</p>
<ul><li>Tá pribhléid agat maidir le féinchiontú. Ciallaíonn sé seo gur
    féidir leat diúltú ceisteanna a fhreagairt nó cáipéisí a chur ar
    fáil a d'fhéadfadh tú féin a chiontú in imeachtaí coiriúla. </li>
  <li>D'fhéadfadh sé go bhfuil pribhléid den ghairm dlíthiúil agat. Ní
    féidir iallach a chur ar chomhairleoir dlí ná ar a c(h)liant aon eolas a
    d'inis siad dhá chéile a chur ar fáil. Má dhéantar aon chumarsáid
    eatarthu agus iad ag súil le dul chun dlí (i.e., le cás cúirte ar
    intinn), baineann pribhléid leis an gcumarsáid sin sa chás seo. </li>
  <li>Tá sé de cheart ag sagairt diúltú ceisteanna a fhreagairt maidir le
    rudaí a dúradh leo sa bhosca faoistine. Tugtar pribhléid sagartúil ar
    seo. Chomh maith leis sin, d'fhéadfadh comhráite le comhairleoir a bheith
    faoi phribhléid freisin. </li>
</ul><p>Nuair atá sé curtha in iúl agat nach bhfuil tú sásta ceist faoi leith a
fhreagairt, déanfaidh an breitheamh cinneadh an gá duit an cheist a
fhreagairt. Má dhéanann an breitheamh cinneadh nach mbaineann pribhléid leis
an gceist, ní mór duit í a fhreagairt. Má theipeann ort, cuirfear
díspeagadh cúirte i do leith agus d'fhéadfaí téarma príosúnachta a
ghearradh ort.  </p>

</div>
<div class="topic base_rates">
<h2 class="topic base_rates_title" id="lf3c9d">Tuilleadh eolais</h2>
<p>Ba chóir duit comhairle dlí a lorg chun faisnéis mionsonraithe a fháil.</p>

</div>
</div>
</html>
