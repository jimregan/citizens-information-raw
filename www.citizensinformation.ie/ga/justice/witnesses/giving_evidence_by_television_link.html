<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Fianaise a thabhairt le nasc teilifíse
</title>
    
    <meta name="description" content="Tá reachtaíocht tugtha isteach le deireanas in Éirinn a     thugann cead fianaise a thabhairt le nasc-físe i gcás cúirte. Tá cur síos sa     cháipéis seo ar na hamanna inár féidir le finné i gcás cúirte fianaise a     thabhairt tríd nasc teilifíse.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Fianaise a thabhairt le nasc teilifíse</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Tá riail ghinearálta i gcúirteanna na hÉireann nach mór don fhinné a
bheith i láthair sa seomra cúirte le fianaise bhéil a thabhairt. Ach, tá
reachtaíocht tugtha isteach le deireanas a thugann cead fianaise a thabhairt
le nasc-físe isteach sa seomra cúirte. </p>

<p>In áit a theacht isteach i seomra na cúirte bíonn an finné suite i
seomra eile agus tugann sé/sí fianaise tríd nasc beo teilifíse. Cuirtear
teilifíseán isteach sa chúirt, a thaispeáineann an finné agus bíonn
teilifíseán ina s(h)eomra féin ag an bhfinné gur féidir leis/léi a bhfuil
ag tarlú sa seomra cúirte a fheiceáil. </p>

<p>Cuirtear an deis ar fáil fianaise a thabhairt le nasc teilifíse ar mhaithe
len é a dhéanamh níos éasca do fhinnéithe faoi leith fianaise a thabhairt.
Is féidir leis an seomra cúirte a bheith fíor scanrúil agus tá sé fíor
dheacair ar fhinnéithe faoi leith a bheith sa seomra céanna leis an gcúisí.
</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<p>Níl ach cúinsí fíor éisceachtúla ina mbeidh cead fianaise a thabhairt
le nasc teilifíse nuair is cás coiriúil atá i gceist:</p>
<ul><li>Má tá cónaí ar fhinné taobh amuigh d'Éire, i gcásanna áirid, is
    féidir leis/léi fianaise a thabhairt tríd nasc beo teilifíse</li>
  <li>Má bhaineann an cás le coir ghnéis nó le foréigean, is féidir leis
    an mbreitheamh cinneadh a dhéanamh gur féidir le finné ar bith (seachas
    an cúisí) fianaise a thabhairt tríd nasc beo teilifíse</li>
  <li>Má bhaineann an cás le coir ghnéis nó le foréigean, tugtar cead go
    minic d'fhinnéithe atá faoi ocht mbliana déag d'aois agus do dhaoine
    faoi mhíchumas intinne fianaise a thabhairt tríd nasc beo teilifíse ach
    amháin sa chás go bhfuil fáth maith ann nár cheart dóibh</li>
</ul><p>Nuair atá leanbh nó duine faoi mhíchumas intinne ag tabhairt fianaise
tríd nasc beo teilifíse ní bhíonn bréagfhoilt ná róbaí dhá gcaitheamh
ag an mbreitheamh ná ag na habhchóidí sa chúirt. Is féidir leis an
mbreitheamh cinneadh a dhéanamh go mbeadh na ceisteanna curtha tríd
idirghabhálaí (oibrí sóisialta mar shampla) agus go mbeadh siad curtha ar
bhealach atá oiriúnach d'aois agus do chumas intinne an fhinné. </p>

<p>Tugtar cead fianaise a thabhairt tríd nasc-físe freisin i gcásanna
sibhialta a bhaineann le leas an linbh nó an duine faoi mhíchumas intinne.
Ní mór don bhreitheamh cinneadh a dhéanamh go bhfuil sé feiliúnach go
mbeadh an leanbh nó an duine faoi mhíchumas intinne ag tabhairt fianaise
tríd nasc teilifise agus is féidir leis/léi cinneadh a dhéanamh freisin go
mbeadh na ceisteanna curtha ar an bhfinné tríd idirghabhálaí. </p>

<h3>Tuilleadh eolais</h3>

<p>Ba chóir duit comhairle dlí a lorg chun faisnéis mionsonraithe a
fháil.</p>

<p></p>
</div>
</div>
</html>
