<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Táillí dlí agus costais ar chásanna sibhialta
</title>
    
    <meta name="description" content="Tá cur síos sa cháipéis seo ar na costais a bhaineann le     Cás Sibhialta.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Táillí dlí agus costais ar chásanna sibhialta</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li><li><a href="#l896e2">Tuilleadh faisnéise</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Má tá cás sibhialta á ghlacadh agat a fhad leis an gcúirt in Éirinn,
chomh luath agus is féidir leat tar éis duit treoracha a thabhairt do d’<a href="../courtroom/solicitors.html">aturnae</a>, ní mór dó/di scéal a
chur chugat i scríbhinn maidir leis na táillí a ghearrfar ort as a c(h)uid
seirbhísí. Murar féidir suim chruinn a thabhairt duit, ní mór dó/di
meastachán a thabhairt ar shuim nó, ar a laghad, cur síos a dhéanamh ar
conas a ríomhfar muirir nó táillí.</p>

<p>Go hiondúil, fanann aturnaetha go dtí go gcuirtear cás i gcrích sula
lorgaíonn siad íocaíocht a dtáillí. Ach, anois agus arís, d’fhéadfadh
sé go mbeadh éileamh déanta roimh ré ar na táillí, go háirithe má tá
seans maith ann nach n-éireoidh leat sa chás.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<p>Is éard a d’fhéadfadh bheith i gceist le táille an aturnae – an
táille ghairmiúil, muirir ilghnéitheacha (mar shampla, glaonna gutháin)
agus muirir ó thríú páirtithe, (mar shampla, gníomhaireachtaí rialtais).
Ní cheadaítear d’aturnaetha táille a ghearradh ort ar bhonn céatadáin
d’aon dámhachtain nó réiteach a dhéantar ar do chás.</p>

<p>Bunaítear muirir aturnae ar an méid a leanas:</p>
<ul><li>castacht an ábhair</li>
  <li>práinne an ábhair</li>
  <li>deacracht na gceisteanna a chuirtear</li>
  <li>an scil, saothar, eolas speisialaithe agus an fhreagracht atá i
  gceist</li>
  <li>líon agus tábhacht na gcáipéisí arna réiteach nó scrúdú</li>
  <li>méid nó luach aon idirbhirt atá i gceist</li>
  <li>tábhacht an ábhair i do leith</li>
  <li>an t-am a chaith an pearsanra go réasúnta i ngnóthas an aturnae leis
    an ábhar</li>
  <li>an áit nó na háiteanna agus na cúinsí ina dtugtar faoin ábhar</li>
</ul><p>Mura bhfuil tú sásta le bille d’aturnae, tá roinnt roghanna agat,
féach, ‘Tuilleadh Faisnéise’ thíos.</p>

<p>De ghnáth, má éiríonn leat i do chás, íocfaidh an páirtí an chuid is
mó de do chostais (lena n-áirítear táillí dlí) nó iad go léir.</p>

<p>D’fhéadfá bheith faoi dhualgas costais agus táillí uile d’fhoirne
féin dlí agus iad siúd den pháirtí eile a íoc, áfach, sna cásanna a
leanas:</p>
<ul><li>mura n-éiríonn leat i do chás</li>
  <li>má chomhaontaíonn tú chun glacadh le suim atá níos lú ná
    d’éileamh iomlán</li>
  <li>má theipeann ar chúirt do chostais nó comhréir díobh a dhámhachtain
    ort</li>
  <li>déanann an chúirt na costais a dhámhachtain i do leith</li>
</ul><p>Is tábhachtach a thabhairt faoi deara nach mbronnann InjuriesBoard costais
do cheachtar páirtí nó i leith ceachtar páirtí.</p>
</div>
<div class="topic base_rates">
<h2 class="topic base_rates_title" id="l896e2">Tuilleadh faisnéise</h2>

<p>Níor cheart do tháille aturnae bheith iomarcach don obair a rinneadh. Má
mheasann tú go bhfuil bille d’aturnae iomarcach, ba cheart duit teagmháil a
dhéanamh le d’aturnae le soiléiriú a lorg agus le hiarracht a dhéanamh
comhaontú a dhéanamh. Tá fáil ar fhaisnéis ar tháillí i mbileog an
Dlí-Chumainn <a href="https://www.lawsociety.ie/Documents/pdfs/LegalCharges.pdf">Faisnéis
maidir le muirir dhlí (pdf)</a>.</p>

<p>Mura bhfuil tú sásta go fóill, féadfaidh tú gearán a dhéanamh leis an
Dlí-Chumann. Feidhmíonn an Dlí-Chumann mar an gcomhlacht rialála
d’aturnaetha in Éirinn, agus leagann siad rialacha agus rialacháin síos
faoi conas is féidir le haturnaetha tabhairt faoina gcuid gnó, lena
n-áirítear muirir dhlí. Tá Binse Disciplíneach ann, ar féidir leis
imscrúdú a dhéanamh ar aon líomhaintí de mhí-iompar a dhéantar i leith
aturnae. Is féidir leat tuilleadh a léamh faoi <a href="http://www.lawsociety.ie/Public/Complaints-against-solicitors/">ghearán
a dhéanamh faoi aturnae in Éirinn anseo</a>.</p>

<p>Anuas air sin, d’fhéadfadh an <a href="../court_offices/office_of_the_taxing_master.html">Máistir
Fómhais</a> measúnú neamhchlaonta a dhéanamh ar do chostais dlí, tugtar
cánachas costas air seo. Oifig den Ard-Chúirt is ea an Máistir Fómhais agus
ní bhaineann sé le cáin nó leis na Coimisinéirí Ioncaim. Tá <a href="http://www.courts.ie/offices.nsf/lookuppagelink/8AFDD6975A6F081380256E7B004D9971">eolas
ar chánachas costas</a> ar láithreán gréasáin na Seirbhíse
Cúirteanna.</p>

<p>Sa bhreis air sin, coimeádann an Dlí-Chumann liosta de na haturnaetha atá
cláraithe ar fud na tíre. Cuardaigh <a href="http://www.lawsociety.ie/Find-a-Solicitor/">an t-eolaire de ghnóthais
aturnaetha ar fud na hÉireann anseo</a>.</p>
</div>
</div>
</html>
