<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Cás Sibhialta a thógáil
</title>
    
    <meta name="description" content="Tá cur síos anseo ar na bunchéimeanna a bhaineann le cás     sibhialta.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Cás Sibhialta a thógáil</h1>
	
<ul class="anchorlinks"><li><a href="#l0b3fe">Eolas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Is gnách go mbíonn díospóidí príobháideacha i gceist le cásanna
sibhialta idir daoine nó eagraíochtaí, ar nós, díospóidí ina bhfuil
baint ag timpistí nó sáruithe ar chonradh. Sula gcuirtear tús le
himeachtaí i do chás sibhialta, tiocfaidh roinnt saincheisteanna aníos, ar
nós <a href="representation_in_court.html">treoracha a thabhairt
d’aturnae</a> agus an cheist a bhaineann le <a href="cost_of_the_case.html">costas an cháis</a>.</p>

<p>Chun tús a chur le himeachtaí, ní mór duit cáipéis scríofa chúirte a
eisiúint agus a sheirbheáil, ar a dtugtar <a href="writs_and_pleadings_introduction.html">eascaire nó pléadáil</a>.</p>

<p>Ní bhaineann go leor cásanna an chúirt amach mar gheall go réitítear
iad roimh ré. Mínítear inár gcáipéis, <a href="settlement_of_claims.html">réiteach éileamh</a> na saincheisteanna a
bhaineann le réitigh agus lóisteálacha.</p>

<p>I ndiaidh <a href="court_case.html">chás na cúirte</a>, mura bhfuil tú
sásta leis an toradh, féadfaidh tú <a href="appealing.html">an cinneadh a
achomharc</a>.</p>

<h3>Saghsanna d’éileamh sibhialta</h3>

<p>Má tá cás á ghlacadh agat, tá roinnt saghsanna d’éilimh shibhialta
is féidir leat a ghlacadh chun na cúirte.</p>

<p>Éilimh ar <em>dhíobhálacha pearsanta</em> iad go leor éileamh a
dhéantar mar thoradh ar thimpistí um thrácht ar bhóithre, timpistí san
ionad oibre agus sleamhnú nó tuisliú nó titim i siopa, ar bhóthar nó in
áit phoiblí. Is tábhachtach a thabhairt faoi deara nach féidir leat
tabhairt faoi chaingean díobhálacha pearsanta trí na cúirteanna gan
d’éileamh a sheoladh ar aghaidh chuig <a href="personal_injuries_assessment_board.html">próiseas an Bhoird
Mheasúnaithe Díobhálacha Pearsanta</a> ar dtús.</p>

<p>B’fhéidir go bhfuil éileamh agat bunaithe ar shárú conartha nó má
chuir comharsan isteach ort taitneamh a bhaint as do réadmhaoin – éilimh
<em>núise</em>.</p>

<p>Saghas eile d’éileamh is ea éileamh ar dhamáistí mar thoradh ar
<em>chlúmhilleadh</em>, is é sin, nuair a bhaintear den cháil atá ar dhuine
mar thoradh ar neamhfhírinní faoin duine a fhoilsiú ar aon bhealach, ó
bhéal nó i scríbhinn.</p>

<p>B’fhéidir go bhfuil éileamh agat maidir le húinéireacht talún nó
b’fhéidir gur féidir leat iarraidh ar an gcúirt socruithe a eagrú maidir
le cliseadh pósta.</p>

<h3>Cén chúirt?</h3>

<p>Braithfidh cibé acu an éistear le do chás sa <a href="../courts_system/district_court.html">Chúirt Dúiche</a>, sa <a href="../courts_system/circuit_court.html">Chúirt Chuarda</a> nó san <a href="../courts_system/high_court.html">Ard-Chúirt</a> ar luach do cháis,
is é sin, cé mhéid a éilíonn tú ar cheart don chosantóir a íoc leat.</p>

<p>Má gortaíodh thú i dtimpiste, déanfaidh d’ionadaithe dlí measúnú ar
do chás trí bhreithniú a dhéanamh ar thuairiscí dochtúirí faoi chineál
agus méid do chuid díobhálacha agus an phrognóis don todhchaí.</p>

<p>Tá an chumhacht ag an gCúirt Dúiche a mhéid le €15,000 a bhronnadh ort
i ndamáistí. Tá an chumhacht ag an gCúirt Dúiche a mhéid le €75,000 a
bhronnadh ort i ndamáistí. Tá cumhacht neamhtheoranta ar an Ard-Chúirt chun
damáistí a bhronnadh.</p>

<p>Is tábhachtach a thabhairt faoi deara, má éistear le do chás sa Chúirt
Chuarda agus má bhronntar níos lú ná €15,000 ort i ndamáistí nó má
éistear le do chás san Ard-Chúirt agus má bhronntar níos lú ná €75,000
i ndamáistí, féadtar pionós a ghearradh ó thaobh costas de.</p>

<p>Ciallaíonn seo, fiú má d’éirigh leat i do chás, b’fhéidir go
mbeidh dualgas ort na costais bhreise a thabhaigh an dá thaobh mar gheall gur
éisteadh leis an gcás sa chúirt ní b’uachtaraí.</p>

<h3>Teorainneacha ama le haghaidh caingne</h3>

<p>Déantar na teorainneacha ama chun tús a chur le himeachtaí a reachtú i
<a href="http://www.lawreform.ie/_fileupload/RevisedActs/WithAnnotations/HTML/EN_ACT_1957_0006.htm">Reacht
na dTréimhsí, 1957</a>.</p>

<p>Faoin <a href="http://www.irishstatutebook.ie/2004/en/act/pub/0031/index.html">Acht um
Dhiteanas Sibhialta agus Cúirteanna, 2004</a>, ní mór tús a chur le
héileamh ar dhíobhálacha pearsanta laistigh de 2 bhliain.</p>

<p>Ní mór éileamh atá bunaithe ar núis, is é sin, nuair a chuir duine
isteach ar an taitneamh a bhaineann tú as do réadmhaoin, a dhéanamh laistigh
de 3 bliana tar éis na núise.</p>

<p>Ní mór éileamh bunaithe ar shárú conartha a dhéanamh laistigh de 6
bliana tar éis an tsáraithe.</p>

<p>Ní mór éileamh bunaithe ar chlúmhilleadh a dhéanamh laistigh de 1
bhliain tar éis an fhoilsithe.</p>

<p>Ní mór cásanna a bhaineann le talamh a dhéanamh go ginearálta laistigh
de 12 bhliain.</p>
</div>
</div>
</html>
