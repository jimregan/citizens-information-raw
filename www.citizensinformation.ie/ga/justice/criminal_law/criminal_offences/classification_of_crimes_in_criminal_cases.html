<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Coireanna a aicmiú i gcúiseanna coiriúla
</title>
    
    <meta name="description" content="Déantar imscrúdú ar chion coiriúil agus déantar é a ionchúiseamh bunaithe ar an gcineál coire atá i gceist. Chun na críche seo, féadtar cionta coiriúla a aicmiú i slite difriúla.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Coireanna a aicmiú i gcúiseanna coiriúla</h1>
	
<ul class="anchorlinks"><li><a href="#l0b3fe">Eolas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>De réir dlí na hÉireann, is í coir ná gníomhaíocht inphionóis.
Déantar imscrúdú ar chion coiriúil agus déantar é a ionchúiseamh
bunaithe ar an gcineál coire atá i gceist. Chun na críche seo, féadtar
cionta coiriúla a aicmiú mar seo a leanas: </p>
<ul><li>Cionta Achomair </li>
  <li>Cionta Indíotáilte </li>
  <li>Mionchionta </li>
  <li>Tromchionta </li>
  <li>Cionta Inghabhála </li>
</ul><h2>Cionta Achomair agus Indíotáilte </h2>

<p>Úsáidtear dhá mhodh chun <a shape="rect" href="../criminal_trial/criminal_trial.html">cionta coiriúla a thriail</a> in
Éirinn: </p>
<ul><li>I gcúirteanna áitiúla (<a shape="rect" href="../../courts_system/district_court.html">Cúirt Dúiche</a>), os
    comhair <a shape="rect" href="../../courtroom/judge.html">breithimh</a> ach
    gan <a shape="rect" href="../../courtroom/jury.html">coiste dháréag</a> a
    bheith i láthair </li>
  <li>I gcúirteanna náisiúnta (<a shape="rect" href="../../courts_system/circuit_court.html">An Chúirt Chuarda
    Choiriúil</a>, <a shape="rect" href="../../courts_system/high_court.html">An Phríomhchúirt
    Choiriúil</a>) os comhair breithimh agus coiste dháréag </li>
</ul><p>Léiríonn teideal na gcionta – cionta achomair agus indíotáilte – an
tslí ina ndéantar na cionta seo a thriail nó a phlé sna cúirteanna.
Caithfear cion achomair a phlé os comhair breithimh gan coiste dháréag a
bheith i láthair - an Chúirt Dúiche - ach caithfear cion indíotáilte a
thriail os comhair breithimh agus coiste dháréag. </p>

<p>Féachtar ar chionta faoin dlí coiteann mar chionta indíotáilte, toisc
nár leagadh amach difríochtaí idir cionta indíotáilte agus cionta
neamhindíotáilte faoin dlí coiteann. Leagtar amach na difríochtaí seo
áfach sna reachtanna nó sna dlíthe coiriúla a chur an <a shape="rect" href="/ga/government_in_ireland/national_government/houses_of_the_oireachtas/dail_eireann.html">Oireachtas</a>
i bhfeidhm. Soláthraíonn na hathruithe seo faisnéis ar na modhanna difriúla
a n-úsáidtear sna cúirteanna chun déileáil le coireanna difriúla. </p>

<p>Nuair a dhéantar cion a phlé sa Chúirt Dúiche, níl cead ag an
mbreitheamh pianbhreith ró-fhada a chur ar dhuine de bharr ciona amháin. De
réir an <a shape="rect" href="http://www.irishstatutebook.ie/1984/en/act/pub/0022/sec0011.html#zza22y1984s11">Achta
um Cheartas Coiriúil 1984 (Alt 11)</a> níl cead ag an gCúirt Dúiche téarma
príosúnachta de níos mó ná dhá bhliain a thabhairt do dhuine i leith
ciona amháin nó níos mó ná cion amháin. Ar an gcuma chéanna, níl cead
ag Cúirt Dúiche <a shape="rect" href="http://www.irishstatutebook.ie/1951/en/act/pub/0002/sec0004.html">téarma
príosúnachta de níos mó ná bliain amháin a thabhairt do dhuine i leith
ciona amháin</a>. </p>

<p>Is iad seo a leanas roinnt chionta achomair: </p>
<ul><li>Cion Oird Phoiblí – Ag lorg déirce ar bhealach is cúis le himeagla
    nó le bagairt. Pionós de <a href="../criminal_trial/maximum_fines_on_summary_conviction.html">rang E
    fíneáil</a> atá ciontach nó téarma príosúnachta de mí amháin, nó
    an dá rud. </li>
  <li>Cion Oird Phoiblí – Iompar a d’fhéadfadh a bheith bagrach don
    bheatha, iompar aibheiseach nó maslaitheach in áit phoiblí. Tá cead ag
    an mbreitheamh pionós de rang D fíneáil a thabhairt amach don té atá
    ciontach, nó téarma príosúnachta de thrí mhí, nó an dá rud. </li>
</ul><h3>An ndéantar cionta indíotáilte a thriail i gcúirteanna náisiúnta?
</h3>

<p>Is iad cionta indíotáilte ná cionta a fhéadfar nó a gcaithfear a
thriail ar díotáil os comhair breithimh agus coiste dháréag – sa Chúirt
Chuarda nó sa Phríomhchúirt Choiriúil. Ní dhéantar gach cion
indíotáilte a thriail os comhair coiste dháréag áfach. Féadtar cionta
indíotáilte a chur i roinnt chatagóirí difriúla. </p>

<p><strong>A) Caithfear na cionta seo a leanas a thriail ar díotáil i
gcónaí</strong> </p>

<p>Caithfear roinnt chionta a thriail os comhair breithimh agus coiste
dháréag. Luaitear na cionta seo san <a shape="rect" href="http://www.irishstatutebook.ie/1967/en/act/pub/0012/index.html">Acht um
Nós Imeachta Coiriúil 1967</a> agus san <a shape="rect" href="http://www.irishstatutebook.ie/1990/en/act/pub/0032/index.html">Acht um
Dhlí Choiriúil (Éigniú) (Leasú) 1990</a>, mar shampla: </p>
<ul><li>Cionta faoin <a shape="rect" href="http://www.irishstatutebook.ie/1939/en/act/pub/0010/index.html">Acht
    Um Thréas 1939</a> </li>
  <li>Dúnmharú, iarracht ar dhúnmharú, comhcheilg chun dúnmharú a
    dhéanamh </li>
  <li>Píoráideacht </li>
  <li>Éigniú </li>
  <li>Tromionsaí gnéasach </li>
</ul><p>I dteannta leis na cionta thuasluaite, ní fhéadtar roinnt chionta a
thriail sa Chúirt Dúiche (achoimre a chur de láimh). Caithfear déileáil
leis na cionta seo ar díotáil, mar shampla: </p>
<ul><li><a shape="rect" href="http://www.irishstatutebook.ie/1997/en/act/pub/0026/sec0004.html#zza26y1997s4">Alt
    4 den Acht um Chionta Neamh-Mharfacha in Aghaidh an Duine 1997</a> –
    Ionsaí tromchúiseach. Má dhéantar an té atá ciontach a chiontú,
    caithfear pionós a íoc, cuirtear príosúnacht lena shaol air nó an dá
    rud. De réir an reachta (nó ailt dlí) seo, ní fhéadtar déileáil leis
    an gcion seo go hachomair. </li>
  <li><a shape="rect" href="http://www.irishstatutebook.ie/1994/en/act/pub/0002/sec0014.html#zza2y1994s14">Alt
    14 den Acht um Cheartas Coiriúil 1994 (Ord Poiblí)</a> - Círéib.
    Caithfear déileáil leis an gcion seo ar díotáil. </li>
</ul><p><strong>B) Cionta gur féidir iad a thriail go hachomair nó ar díotáil,
ar iarratas ón Stiúrthóir Ionchúiseamh Poiblí, ón mbreitheamh nó ón
duine cúisithe</strong> </p>

<p>Forálann <a shape="rect" href="http://www.irishstatutebook.ie/1951/en/act/pub/0002/sec0002.html#zza2y1951s2">Alt
2 den Acht um Cheartas Coiriúil 1951</a>, arna leasú ag an <a shape="rect" href="http://www.irishstatutebook.ie/1997/en/act/pub/0004/sec0008.html">Acht um
Cheartas Coiriúil 1997 (Forálacha Speisialta)</a>, gur féidir déileáil
leis na cionta a luaitear sa Chéad Sceideal den Acht 1951, sa Chúirt Dúiche
nuair a chomhlíontar an trí choinníoll a leanas: </p>
<ol><li>Bíonn an Chúirt den bharúil gur mionchion atá i gceist toisc na
    fíorais soiléire nó líomhanta atá ar fáil agus go bhféadfaí in ann
    an duine a thriail go hachomair (i gCúirt Dúiche) </li>
  <li>Níl an duine cúisithe i gcoinne trialach sa Chúirt Dúiche, nuair a
    thugtar faisnéis dó/di faoina c(h)earta i leith trialach os comhair
    breitheamh agus coiste dháréag </li>
  <li>Tugann <a shape="rect" href="http://www.dppireland.ie/">Stiúrthóir
    Ionchúiseamh Poiblí (DPP)</a> cead do na cúirteanna an duine cúisithe a
    thriail go hachomair i leith ciona dá leithéid </li>
</ol><p>Déanann an breitheamh imscrúdú ar threoracha an DPP agus cuireann sé/sí
ceist ar an Garda ionchúisimh achoimre a thabhairt ar fhíorais an cháis.
Ansin, caithfear cinneadh a dhéanamh an cás a thriail roimh an Chúirt
Dúiche nó é a chur ar aghaidh go cúirt níos airde (ar díotáil). Má
dhéantar an cás a thriail sa Chúirt Dúiche, is féidir leis an duine
cúisithe roghnú a dhéanamh idir an Chúirt Dúiche agus an Chúirt Chuarda.
De ghnáth, is í an Chúirt Dúiche a roghnaíonn an duine cúisithe chun a
c(h)ás a thriail, toisc go mbíonn pionós níos lú i gceist sa Chúirt
Dúiche, i gcomparáid leis an gCúirt Chuarda. </p>

<p>Is iad seo a leanas roinnt de na cionta a luaitear sa Chéad Sceideal: </p>
<ul><li>Mionn éithigh </li>
  <li>Cionta faoin <a shape="rect" href="http://www.irishstatutebook.ie/1997/en/act/pub/0014/index.html">Acht
    um Dhlí Choiriúil 1997</a> </li>
  <li>Cionta faoin <a shape="rect" href="http://www.irishstatutebook.ie/1990/en/act/pub/0032/index.html">Acht
    um Dhlí Choiriúil 1990 (Éigniú) (Leasú)</a> </li>
  <li>Cionta faoin <a shape="rect" href="http://www.irishstatutebook.ie/2001/en/act/pub/0050/index.html">Acht
    um Cheartas Coiriúil 2001 (Cionta Gada agus Calaoise)</a> </li>
</ul><p><strong>C) Cionta gur féidir iad a thriail go hachomair nó ar díotáil,
bunaithe ar rogha an Stiúrthóra Ionchúiseamh Poiblí, agus i gcomhaontú le
breitheamh na Cúirte Dúiche</strong> </p>

<p>Tá an nós imeachta céanna i gceist anseo, a shainmhínítear i (B) thuas,
ach amháin nach mbíonn cead ag an duine cúisithe roghnú a dhéanamh idir an
Chúirt Dúiche agus an Chúirt Chuarda chun a c(h)ás a thriail. Cruthaítear
na cionta sa chatagóir seo de bhua reachta agus leagtar amach sa reacht nó
san acht áirithe na pionóis dhifriúla a bhaineann le ciontú ar achomair nó
ar díotáil. </p>

<p>Mar chuid den phróiseas seo, eisíonn an DPP treoracha chun an cion a
thriail sa Chúirt Dúiche nó sa Chúirt Chuarda. Nuair a thugann an DPP
treoir achomair (Cúirt Dúiche), déanann breitheamh na Cúirte Dúiche
imscrúdú ar na bhfíorais ón Garda ionchúisimh chun cinneadh a dhéanamh an
cás a thriail ina c(h)úirt féin nó i gcúirt eile. Má cheapann an
breitheamh gur tromchion atá i gceist, ní ghlacann sé/sí le dlínse (ní
ghlacann sé/sí leis an gcás) agus chuirtear é ar aghaidh chuig an Chúirt
Chuarda chun é a thriail ar díotáil. </p>

<h2>Mionchionta agus neamhmhionchionta </h2>

<p>De réir Airteagail 38.2 de <a shape="rect" href="/ga/government_in_ireland/irish_constitution_1/constitution_introduction.html">Bhunreacht
na hÉireann</a> féadtar mionchionta a thriail i gcúirteanna le dlínse
achomair – an Chúirt Dúiche. Ní thugtar cur síos ar mhionchion i
mBunreacht na hÉireann, ach déantar é sin san acht iomchuí don chuid is
mó. Tá an idirdhealú bunúsach céanna idir na coincheapa bunreachtúla,
“mionchionta” agus “neamhmhionchionta”, agus idir na coincheapa
reachtúla “cionta achomair” agus “cionta indíotáilte”. </p>

<p>Leagadh amach sa Chúirt Uachtarach áfach cad é mionchion. Is é Melling v
Ó Mathghamhna [1962] IR 1 an cás is tábhachtaí maidir leis an saincheist
seo. Úsáideann an Chúirt Uachtarach na tástálacha seo a leanas chun
scrúdú a dhéanamh ar na critéirí nó rialacha chun a fháil amach an é
mionchion atá i gceist: </p>
<ul><li>Déine nó tromchúis an phionóis </li>
  <li>Ciontacht mhorálta an duine cúisithe </li>
  <li>An dlí i 1937, nuair a glacadh leis an mBunreacht, agus </li>
  <li>Tuairimí an phobail </li>
</ul><p>Cinnte, is í an tástáil is tábhachtaí ná tromchúis nó déine na
breithe. </p>

<p>Is féidir linn a rá go bhfuil mionchion i gceist nuair a bhíonn ar dhuine
níos lú ná 6 mhí a chaitheamh sa phríosún (<em>Conroy v an tArd-Aighne
[1965] IR 411</em>), agus is neamhmhionchion é nuair a fhaigheann an duine
cúisithe 2 bhliain nó níos mó sa phríosún (<em>Mallon v an tAire
Talmhaíochta, Bia agus Foraoiseachta [1996] 1 IR 517</em>). Is léir áfach,
go gceapann na cúirteanna gur mionchion atá i gceist nuair a fhaigheann an
duine cúisithe pianbhreith phríosúnachta de 12 mí nó íos lú. Mar thoradh
ar seo, is neamhmhionchion é nuair a bhíonn ar dhuine cúisithe níos mó ná
12 mí a chaitheamh i bpríosún. </p>

<h2>Tromchionta agus neamhthromchionta </h2>

<p>Leagadh amach difríochtaí nua idir tromchionta agus neamhthromchionta san
<a shape="rect" href="http://www.irishstatutebook.ie/1997/en/act/pub/0016/index.html">Acht um
Bhannaí 1997</a>. Tugann an Acht cead do na cúirteanna bannaí a dhiúltú i
gcás tromchiona nó nuair a thaispeántar go bhfuil seans mór ann go mbeidh
an duine cúisithe freagrach as tromchionta eile, má ligfear amach ar bhannaí
iad. De réir an Achta um Bhannaí 1997, bíonn tromchion i gceist nuair a
bhíonn ar an duine cúisithe 5 bliana nó níos mó a chaitheamh sa
phríosún. </p>

<h2>Cionta inghabhála agus neamhinghabhála </h2>

<p>Cruthaíodh na téarmaí tromchionta agus neamhthromchionta san Acht um
Bhannaí 1997, agus cuireadh deireadh le húsáid na téarmaí
“feileonacht” agus “oilghníomh”, agus bunaíodh cionta inghabhála
agus neamhinghabhála san <a shape="rect" href="http://www.irishstatutebook.ie/1997/en/act/pub/0014/index.html">Acht um
Dhlí Choiriúil 1997</a>. De réir an Achta, bíonn cion inghabhála i gceist
nuair a bhíonn ar an duine cúisithe 5 bliana nó níos mó a chaitheamh sa
phríosún. Tá an cion seo an-chosúil leis an tromchion thuasluaite. </p>

<p>Tá an difríocht seo an-tábhachtach do na Gardaí. Tugann <a shape="rect" href="http://www.irishstatutebook.ie/1997/en/act/pub/0014/sec0004.html#zza14y1997s4">Alt
4 den Acht um Dhlí Choiriúil 1997</a> cead do na Gardaí duine a ghabháil
gan barántas nuair a bhíonn cúis réasúnach acu go bhfuil an duine seo
ciontach as cion inghabhála. </p>

<p>Nuair a ghabháltar duine de bharr ciona inghabhála (gan barántas
gabháil), féadtar iad a ghabháil agus a choimeád i stáisiún na nGardaí
ar feadh 12 uaire nó níos lú, chun iad a cheistiú. Ina dhiaidh sin,
caithfear iad a chúiseamh as cion nó a scaoileadh abhaile. Má theipeann ort
ceisteanna na nGardaí a fhreagairt i gcásanna áirithe, is féidir leis na
Gardaí tátail a bhaint as seo má dhéantar an dlí a chur orthu de bharr
ciona inghabhála. <a shape="rect" href="../../arrests/right_to_silence_in_criminal_cases.html">Cliceáil anseo
chun breis faisnéise a fháil ar do cheart chun tosta</a>. </p>
</div>
</div>
</html>
