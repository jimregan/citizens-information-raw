<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Gearradh pionóis ag trialacha coiriúla in Éirinn
</title>
    
    <meta name="description" content="Tá cur síos anseo ar na rialacha a bhaineann le breith a thabhairt ar choirpigh ciontaithe.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Gearradh pionóis ag trialacha coiriúla in Éirinn</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l3cfa9">Gearradh Pionóis </a></li><li><a href="#l20177">Cineálacha Pianbhreithe </a></li><li><a href="#lf3c9d">Tuilleadh eolais</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Is éard atá i gceist le gearradh pionóis ná <a shape="rect" href="../../courtroom/judge.html">breitheamh</a> ag déanamh cinneadh faoi
céard ba cheart don chóras ceartas coiriúil a dhéanamh le duine a fuarthas
ciontach i gcion. Má chinneann cúirt in Éirinn go bhfuil tú ciontach i
gcoir nó go bhfuil tú tar éis pléadáil ciontach, déanfaidh an breitheamh
cinneadh faoin bpianbhreith atá le gearradh ort.<br><br>
I gcás chionta áirithe, tá íos-phianbhreith agus uas-phianbhreith nach mór
don bhreitheamh a ghearradh. Mar shampla, i gcás cionta tráchta ar bhóithre
áirithe, ní mór don bhreitheamh ciontóirí a dhícháiliú ó thiomáint ar
feadh dhá bhliain ar a laghad. <br>
Tá pianbhreitheanna éigeantacha ann i gcomhair cionta áirithe. Mar shampla,
má chinneann cúirt go bhfuil tú ciontach as dúnmharú, ní mór don
bhreitheamh pianbhreith príosúnacht saoil a ghearradh ort. <br><br>
Faoin <a shape="rect" href="http://www.irishstatutebook.ie/eli/1907/act/17/enacted/en/html">Probation
of Offenders Act 1907</a>, is féidir le breitheamh sa <a shape="rect" href="../../courts_system/district_court.html">Chúirt Dúiche</a> cinneadh a
dhéanamh go bhfuil na fíorais atá curtha i do leith cruthaithe ach cinneadh
a dhéanamh freisin gan tú a chiontú. Is cineál dara seans atá i gceist
anseo a bhfuil an discréid ag an mbreitheamh é a chur i bhfeidhm. Is féidir
an cúiseamh i do choinne a dhíbhiú nó is féidir go ndéanfaí tú a
urscaoileadh ar choinníolla.<br><br></p>

<h3>Gearradh pionóis ar leanaí </h3>

<p>Baineann an fhaisnéis a thugtar anseo le cionta a rinne daoine fásta. Is
féidir leanaí (is é sin, daoine faoi 18 bliana d'aois) a chúiseamh agus
pionós a ghearradh orthu ar an mbealach a ndéantar cur síos air anseo, ach
tá rudaí eile nach mór a thógáil san áireamh. Rialaíonn <a shape="rect" href="http://www.irishstatutebook.ie/2001/en/act/pub/0024/index.html">Acht na
Leanaí 2001</a> ionchúiseamh leanaí. <br><br>
I gcleachtas, is fíor-annamh a ionchúisítear leanaí faoi 12 bliana d'aois.
Tá sé mar bheartas ionchúiseamh leanaí faoi 18 bliana d'aois a sheachaint
mura bhfuil na coinníollacha do <a shape="rect" href="../../children_and_young_offenders/diversion_activities_and_programmes_for_young_offenders.html">Chlár
Atreoraithe an Gharda</a> bainte amach nó más cion an-tromchúiseach atá i
gceist. Cuireann Acht na Leanaí 2001 raon pionós malartach ar fáil do
leanaí a bhfuil cionta déanta acu.<br><br>
Leagann <a shape="rect" href="http://www.oireachtas.ie/documents/bills28/acts/2006/A2606.pdf">An tAcht
um Cheartas Coiriúil 2006 (pdf)</a> síos an aois maidir le freagracht
choiriúil Ní féidir leanaí faoi 12 bliana d'aois a chúiseamh as formhór
cionta coiriúla ach is féidir leanaí atá 10 nó 11 bliana d'aois a
chúiseamh as cionta dúnmharaithe, dúnorgana, éignithe nó tromionsaithe
gnéis . Is féidir leat tuilleadh a léamh faoi fhreagracht choiriúil sa
doiciméad <a shape="rect" href="../../children_and_young_offenders/children_and_the_criminal_justice_system_in_ireland.html">Leanaí
agus an Córas Ceartais Choiriúil</a>.<br></p>
</div>
<div class="topic base_rules">
<h2 class="topic base_rules_title" id="l3cfa9">Gearradh Pionóis </h2>

<p>Faoi chóras dlí na hÉireann, is breitheamh (nó painéal breithiúna i
gcás na Cúirte Coiriúla Speisialta nó na Cúirte Achomhairc) a ghearann an
pionós i gcónaí. I dtrialacha giúiré sa Chúirt Chuarda Choiriúil agus sa
Phríomh-Chúirt Choiriúil, is é an ról atá ag an ngiúire ná cinneadh a
dhéanamh an bhfuil tú ciontach nó neamhchiontach. Níl aon pháirt ag an
ngiúiré i ngearradh pionóis ort. Fágtar an cinneadh sin faoin mbreitheamh i
ndiaidh dó/di éisteacht le haighneacht d'ionadaí dlí (is é sin do <a shape="rect" href="javascript:void(0);/*1222101447911*/">aturnae</a> nó do <a shape="rect" href="../../courtroom/barristers.html">abhcóide</a>). <br><br></p>

<h3>Conas a dhéanann breitheamh cinneadh maidir le pianbhreith?</h3>

<p>Nuair atá cinneadh á dhéanamh aige/aici faoin bpianbhreith atá le
gearradh ort, leanann an breitheamh nós imeachta ina bhfuil dhá chéim:</p>
<ol><li>Cinneadh a dhéanamh cén pianbhreith ar chóir a bheith ann mar gheall
    ar cé chomh tromchúiseach is a bhí an cion. </li>
  <li>Laghdú a dhéanamh ar an bpianbhreith sin mar gheall ar aon fhachtóirí
    maolaitheacha a thugtar ar do shon. </li>
</ol><p>Tá roinnt fachtóirí tábhachtacha nach mór don bhreitheamh a thógáil
san áireamh agus é ag gearradh pionóis ort. Is faoi d'aturnae nó
d'abhcóide atá sé iarraidh ar an mbreitheamh iad seo a thógáil san
áireamh, agus an tábhacht ar chóir a thabhairt do gach ceann acu. <br><br>
Nuair atá cinneadh á dhéanamh aige faoin bpianbhreith atá le gearradh ort,
tógann an breitheamh na nithe seo a leanas san áireamh: </p>
<ul><li>Ar phléadáil tú ciontach as an gcion nó nár dhéan </li>
  <li>Fíorais an chiona - na cúinsí inar tharla an cion </li>
  <li>An raibh aon fachtóirí a dhéanfadh forthromú ann maidir leis an gcion
    - mar shampla iompar cruálach nó foréigneach thar an ngnáth </li>
  <li>Do thaifead coiriúil roimhe sin </li>
  <li>Do charachtar </li>
  <li>D'aois </li>
  <li>Do chúinsí teaghlaigh </li>
  <li>An bhfuil tú fostaithe nó nach bhfuil </li>
  <li>An bhfuil aiféala ort as an méid a rinne tú </li>
  <li>An dtabharfaidh cineálacha áirithe cóireála cúnamh duit nó an
    ndéanfaidh siad athleasú ort </li>
  <li>An tionchar a bhí ag an gcion ar an íospartach </li>
  <li>Aon fhaisnéis ábharthach eile fút (mar shampla, an bhfuil
    droch-shláinte ag dul duit) </li>
</ul><p>Féach ‘Tuilleadh eolais’ thíos ar na fachtóirí a thógtar san
áireamh.<br></p>
</div>
<div class="topic base_rates">
<h2 class="topic base_rates_title" id="l20177">Cineálacha Pianbhreithe </h2>

<p>Tá réimse leathan pianbhreitheanna ar fáil do bhreithiúna gur féidir a
ghearradh ar dhuine a fhaightear ciontach i gcion. Is féidir iad seo a rangú
mar seo a leanas:</p>
<ul><li><a shape="rect" href="../../prison_system/prisons_and_places_of_detention.html">Príosúnacht</a>
  </li>
  <li>Pianbhreitheanna ar fionraí </li>
  <li>Orduithe seirbhíse pobail </li>
  <li>Fíneálacha </li>
  <li>Cuirfiú, eisiamh agus <a shape="rect" href="../../law_enforcement/restriction_on_movement_orders.html">orduithe
    srianta ar ghluaiseacht</a> </li>
  <li>Promhadh </li>
  <li>Duine a chur faoi bhannaí </li>
  <li><a shape="rect" href="court_poor_box.html">Bosca na mBocht</a> </li>
</ul><p><br>
Tá roinnt roghanna tánaisteacha ar fáil do bhreithiúna, ag brath ar an
gcion: </p>
<ul><li>Dícháiliú </li>
  <li>Forghéilleadh agus Coigistiú </li>
  <li>Cúiteamh </li>
  <li>Formhuiniú agus <a shape="rect" href="/ga/travel_and_recreation/motoring_1/driving_offences/penalty_points_for_driving_offences.html">pointí
    pionóis i gcomhair cionta tráchta ar bhóithre</a> </li>
</ul><p><br>
Tá roghanna breise ann i gcomhair ciontóirí gnéis agus gáinneála drugaí.
Is féidir leat tuilleadh a léamh faoi ghearradh pionóis sa <a shape="rect" href="types_of_sentences.html">chaipéis ar chineálacha pianbhreitheanna</a>.
Tá faisnéis maidir le cinntí pianbhreithe atá ar fáil ar <a href="http://www.irishsentencing.ie/en/ISIS/Pages/Home">láithreán gréasáin
an Phianbhreitheanna na hÉireann Córas Faisnéise</a>.<br></p>
</div>
<div class="topic further_info">
<h2 class="further_info" id="lf3c9d">Tuilleadh eolais</h2>

<h2>Fachtóirí atá le tógáil san áireamh ag breitheamh agus pionós á
ghearradh aige</h2>

<p>Tá roinnt fachtóirí tábhachtacha nach mór do bhreitheamh aird a
thabhairt orthu agus tú á chiontú aige Is faoi d'aturnae nó d'abhcóide
atá sé iarraidh ar an mbreitheamh iad seo a thógáil san áireamh, agus an
tábhacht ar chóir a thabhairt do gach ceann acu.</p>

<h3>Na cúinsí a bhaineann le cur i gcrích an chiona </h3>

<p>I measc na gcúinsí ina bhféadfadh an cion tarlú tá: </p>
<ul><li>Bríogadh (bríogadh tú chun an cion a dhéanamh) </li>
  <li>Éigeantas nó strus mothúchánach (bhí brú mothúchánach ort) </li>
  <li>Dearmad </li>
  <li>Luach íseal ag na hearraí a goideadh nó a rinneadh damáiste dóibh
  </li>
  <li>Aisghabháil maoin a goideadh </li>
</ul><p>Is féidir le factóirí den chineál seo tionchar dearfach a bheith acu i
gcinneadh an bhreithimh maidir le gearradh pionóis agus tugtar factóirí
maolaitheacha orthu. Is féidir fachtóirí a bheith ann freisin go bhfuil
tionchar diúltach acu (ar a dtugtar fachtóirí forthromaithe). Ina measc sin,
tá na nithe seo a leanas: </p>
<ul><li>Úsáid airm tine nó arm eile </li>
  <li>Úsáid foréigin </li>
  <li>Ionradh ar bhaile dhuine éigin </li>
  <li>Sárú Iontaobhais </li>
  <li>Ar bannaí mar gheall ar chion eile ag an am </li>
  <li>Luach ard ag na hearraí a goideadh nó a rinneadh damáiste dóibh </li>
  <li>Níor aisghabhadh aon mhaoin a goideadh </li>
</ul><h3>Tionchar ag an gcion ar an íospartach </h3>

<p>I bhformhór cásanna tromchúiseacha, ordaíonn an breitheamh go
n-ullmhófaí <a shape="rect" href="../../victims_of_crime/victims_and_the_probation_and_welfare_service.html">tuairisc
tionchair ar an íospartach</a>. I gcásanna áirithe éisteann an breitheamh
le fianaise díreach ón íospartach trí <a href="http://www.garda.ie/Documents/User/IRISH%20-%20R%C3%A1iteas%20Tionchair%20%C3%8Dospartaigh%20a%20Dh%C3%A9anamh%20-%20180613%20%5B2%5D.pdf">ráiteas
tionchair íospartaigh (pdf)</a>. Bíonn tionchar aige seo ar an bpianbhreith a
shocraíonn an breitheamh a ghearradh.<br></p>

<h3>Freagairt na gciontóirí ar an gcion a bheith déanta acu <br></h3>

<p>A bheith ag súil le pianbhreith laghdaithe má phléadálann tú ciontach.
In go leor cásanna, sábhálfaidh pléadáil chiontach am ar an gcúirt agus
is féidir é a fheiceáil mar chomhartha doilís nó bróin. I gcásanna
gnéis nó cásanna ina bhfuil foréigean i gceist, ciallóidh pléadáil
chiontach nach mbeidh ar an íospartach dul tríd an tráma a bhainfeadh le dul
tríd an eachtra arís sa chúirt. <br><br>
Cé gur fachtóir maolaitheach atá i bpléadáil chiontach, tá tú fós i
dteideal do chás a throid gan é a bheith feicithe mar fhachtóir
forthromaithe. Tá ceart bunreachtúil ann triail a bheith agat in am is i
dtráth an dlí agus ní chuirfear pionós ar aon duine as ucht úsáid a
bhaint as an gceart bunreachtúil seo. <br></p>

<h3>Admháil luath chiontachta </h3>

<p>Feiceann an chúirt admháil luath chiontachta do na Gardaí mar fhachtóir
maolaitheach os rud é go sábhálann sé am agus acmhainní ar na Gardaí. </p>

<h3>Comhoibriú leis na Gardaí </h3>

<p>Tugann comhoibriú leis na Gardaí cúnamh duit sa phróiseas gearradh
pionóis, go háirithe má thug sé cabhair do na Gardaí breith ar
chiontóirí eile. Mar shampla, déanann <a shape="rect" href="http://www.irishstatutebook.ie/1999/en/act/pub/0010/sec0005.html">Alt 27
den Acht um Mí-úsáid Drugaí 1977 arna leasú</a> foráil gur fachtóir é
seo atá le tógáil san áireamh nuair atá cinneadh á dhéanamh an bhfuil an
íos-phianbhreith 10 mbliana ar dhrugaí thar luach áirithe a bheith i do
sheilbh agat ceart agus feiliúnach. <br></p>

<h3>Cúinsí pearsanta an chiontóra <br></h3>

<p>Tá do chúinsí pearsanta ar cheann de na fachtóirí is tábhachtaí a
thógann an breitheamh san áireamh sula ngearrann sé/sí pionós agus is
féidir leis iarratas ar <a shape="rect" href="../../victims_of_crime/victims_and_the_probation_and_welfare_service.html">thuairisc
promhaidh</a> a dhéanamh. Nuair atá do chúinsí pearsanta á meas aige/aici,
tógann an breitheamh iad seo a leanas san áireamh: </p>
<ul><li>Andúil i ndrugaí </li>
  <li>Aois </li>
  <li>Míchumas nó tinneas </li>
  <li>Cúinsí Teaghlaigh </li>
  <li>Pionóis eile mar thoradh ar chiontú (mar shampla, post a chailleadh)
  </li>
  <li>Do charachtar (Is féidir fianaise a thabhairt go raibh carachtar maith
    agat go dtí sin) </li>
  <li>Ciontithe roimhe sin </li>
</ul></div>
</div>
</html>
