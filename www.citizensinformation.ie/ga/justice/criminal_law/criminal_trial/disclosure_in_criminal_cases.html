<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Nochtadh i gcásanna coiriúla
</title>
    
    <meta name="description" content="I dtriail choiriúil tá sé de dhualgas ag lucht an ionchúisimh an fhianaise ábhartha go léir atá acu a nochtadh don lucht cosanta roimh an triail. Ach d&#39;fhéadfadh an dualgas sin bheith éagsúil.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Nochtadh i gcásanna coiriúla</h1>
	
<ul class="anchorlinks"><li><a href="#lc66f4">Réamhrá</a></li><li><a href="#lb4edc">Ionchúisimh Achoimre</a></li><li><a href="#lc3812">Ionchúisimh ar díotáil</a></li><li><a href="#lf3c9d">Tuilleadh eolais</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>I dtriail choiriúil ní mór do lucht an ionchúisimh an fhianaise
ábhartha go léir atá acu a nochtadh don lucht cosanta roimh an triail. Má
chúisítear tú as cion coiriúil, tá sé de cheart agat an fhianaise a
bhfuil sé beartaithe ag lucht an ionchúisimh a úsáid ag do thriail a
fháil, chomh maith leis an bhfianaise atá acu nach bhfuil sé beartaithe acu
a úsáid, dá bhféadfadh an fhianaise sin cabhrú le do chosaint. <br><br>
Tá an dualgas nochtaithe bunaithe ar cheartas nádúrtha agus bunreachtúil,
cásdlí agus prionsabail reachtúla. Ach baineann dualgas difriúil le <a shape="rect" href="../criminal_offences/classification_of_crimes_in_criminal_cases.html">ionchúisimh
achoimre</a> a thriailtear sa <a shape="rect" href="../../courts_system/district_court.html">Chúirt Dúiche</a> os comhair
breithimh ach gan giúiré, agus ionchúisimh ar díotáil, a thriailtear os
comhair breithimh agus giúiré sa <a shape="rect" href="../../courts_system/circuit_court.html">Chúirt Chuarda</a> nó sa <a shape="rect" href="../../courts_system/high_court_criminal_jurisdiction.html">Phríomh-Chúirt
Choiriúil</a>.</p>
</div>
<div class="topic base_rules">
<h2 class="topic base_rules_title" id="lb4edc">Ionchúisimh Achoimre</h2>

<p>I gcás achomair ní bhíonn dualgas ginearálta ar lucht an ionchúisimh
ráitis finnéithe a sholáthar duit roimh ré, bíodh go bhfuil siad á lorg
agat nó nach bhfuil. Má déanann tú iarratas leis an gcúirt ar na ráitis a
fháil, is faoin gcúirt socrú an ceart iad a sholáthar duit ar mhaithe le
ceartas. Leag an <a shape="rect" href="../../courts_system/supreme_court.html">Chúirt Uachtarach</a> na
hábhair a d'fhéadfadh go mbeadh ar an gcúirt a mheas i i <em>Director of
Public Prosecutions v Garry Doyle [1994] 2 IR 286</em>. <br><br>
Agus iad ag smaoineamh ar cheart nó nár cheart fianaise a scaoileadh, ní
mór do lucht an ionchúisimh prionsabail chosúlacha a mheas. Má iarrann tú
go soláthrófaí ráitis duit, is é tú féin go príomha nó do <a shape="rect" href="../../courtroom/solicitors.html">aturnae</a> atá freagrach
as fáthanna dóthanacha leis an nochtadh a sholáthar. </p>
</div>
<div class="topic base_rates">
<h2 class="topic base_rates_title" id="lc3812">Ionchúisimh ar díotáil</h2>

<p>I gcás trialach ar díotáil tá dualgas reachtúil ar lucht an
ionchúisimh ábhair áirithe a sholáthar duit roimh do thriail a leagann
amach an fhianaise a bhfuil sé beartaithe a thabhairt sa triail i do choinne.
Is gnách go dtugtar an <a shape="rect" href="book_of_evidence.html">Leabhar
Fianaise</a> ar na doiciméid sin. </p>

<p>Nuair a thoilíonn an <a shape="rect" href="http://www.dppireland.ie/">Stiúrthóir Ionchúiseamh Poiblí (SIP)</a>
go gcuirfear ar aghaidh thú le triail, caithfidh an SIP an Leabhar Fianaise a
sheirbheáil ort (nó ar d'aturnae) laistigh de 42 lá tar éis duit a bheith
sa Chúirt Dúiche den chéad uair. Is féidir leis an SIP iarratas a dhéanamh
ar an gCúirt Dúiche chun síneadh a chur leis an tréimhse 42 lá, agus
déanfaidh an Chúirt Dúiche an síneadh seo a dheonú go hiondúil sna
cúinsí a leanas: </p>
<ul><li>Cúis mhaith lena leithéid a dhéanamh </li>
  <li>Bheadh sé chun leasa an cheartais a leithéid a dhéanamh </li>
</ul><p>Ní leagann an dlí síos teorainn ar bith faoi fhad an tsínidh. Mar sin
féin, caithfidh cúis mhaith a bheith le síneadh, cosúil le fiosrúchán na
<a shape="rect" href="../../law_enforcement/garda_siochana_national_police_force.html">nGardaí</a>
a bheith casta agus mórán finnéithe a bheith bainteach leis an gcás. </p>

<p>Má dhiúltaíonn an Chúirt Dúiche síneadh ama a thabhairt do
sheirbheáil an Leabhair Fianaise, caithfear na himeachtaí i do choinne maidir
leis an gcion a scriosadh amach. Ní chiallaíonn sé seo go bhfuil an cás
dúnta nó tugtha chun críche. Nuair a dhéanann an Chúirt Dúiche imeachtaí
a scriosadh amach, tarlaíonn sé gan dochar do thionscnamh imeachtaí ar bith
i do choinne ag an SIP. Ciallaíonn sé seo gur féidir leis an SIP tú a
thógáil os comhair na cúirte arís ar na cúisimh chéanna. </p>

<p>Má tá sé beartaithe agat a bheith ag brath ar fhianaise ailibí ar bith
le linn trialach, caithfear an ailibí a fhógairt don ionchúiseamh laistigh
de 14 lá ó sheirbheáil an Leabhair Fianaise. </p>

<h3>Cad atá cuimsithe sa Leabhar Fianaise? </h3>

<p>Is iad na doiciméid seo a leanas a chaithfear a sheirbheáil ort nó ar
d'aturnae: </p>
<ul><li>Ráiteas maidir leis na cúisimh i do choinne </li>
  <li>Cóip d'fhaisnéis faoi mhionn (i scríbhinn) ónar eascair na
    himeachtaí, is é sin gearán scríofa a rinneadh chuig na Gardaí
    Síochána </li>
  <li>Liosta na <a shape="rect" href="../../witnesses/witnesses_introduction.html">bhfinnéithe</a> a
    bhfuil beartaithe ag an SIP glaoch orthu le linn na trialach </li>
  <li>Ráiteas an fhianaise atáthar ag súil go dtabharfaidh gach finné ag an
    triail </li>
  <li>Liosta na bhfoilseán atá le cur i láthair le linn na trialach. </li>
</ul><p>Chomh luath agus atá an Leabhar Fianaise ullmhaithe, déantar é a
sheirbheáil ort. Ní chiallaíonn seirbheáil an Leabhair Fianaise nach
féidir leis an SIP doiciméid bhreise a sheirbheáil ort níos déanaí. </p>

<p>Ag am ar bith ina dhiaidh sin, caithfidh an SIP doiciméid áirithe a
sheirbheáil ort má tá a leithéidí ann. Áirítear na doiciméid bhreise
seo a leanas ina measc: </p>
<ul><li>Liosta d'fhinnéithe breise ar bith a bhfuil beartaithe ag an SIP glaoch
    orthu le linn na trialach </li>
  <li>Ráiteas faoin bhfianaise atáthar ag súil go dtabharfaidh gach finné
    atá ar an liosta d'fhinnéithe breise </li>
  <li>Ráiteas faoin bhfianaise bhreise ar bith atáthar ag súil go
    dtabharfaidh finné ar bith atá ar an liosta finnéithe roimhe </li>
  <li>Liosta na bhfoilseán breise ar bith </li>
</ul><p>Tá sé de cheart agat gach foilseán a scrúdú, atá luaite ar liosta na
bhfoilseán. </p>

<h3>Cé a chuireann an Leabhar Fianaise le chéile? </h3>

<p>Cé go bhfuil an Leabhar Fianaise curtha le chéile agus seirbheáilte ar
son an SIP, is iondúil gurb é/í an Garda imscrúdaithe atá freagrach as an
Leabhar Fianaise a chur le chéile. Tosaíonn obair ar an Leabhar Fianaise
láithreach tar éis do chéad láithreas sa Chúirt Dúiche. </p>

<p>Mar atá luaite thuas, is féidir le cur le chéile an leabhair fianaise a
bheith ina phróiseas fadálach, go háirithe nuair atá an cás casta agus
líon mór finnéithe i gceist. Bíonn ráitis na bhfinnéithe go hiondúil ar
an aicme doiciméad is mó sa Leabhar Fianaise. Tá na ráitis ar fad ó
Ghardaí, finnéithe na coire agus finnéithe saineolacha (cosúil le
saineolaithe fóiréinseacha agus saineolaithe míochaine) bailithe le chéile
ag an nGarda imscrúdaithe le háireamh sa Leabhar Fianaise.</p>

<h3>An bhfuil an t-ábhar a bhailítear nochtadh go léir?</h3>

<p>D'fhéadfadh go mbeadh ábhar breise ag lucht an ionchúisimh ar shocraigh
siad gan a úsáid ag do thriail. Ba cheart an fhianaise sin a nochtadh duit,
gan iarratas, má bhaineann an fhianaise le do chosaint.</p>
</div>
<div class="topic base_howtoapply">
<h2 class="topic base_howtoapply_title" id="lf3c9d">Tuilleadh eolais</h2>

<p>Tá tuilleadh eolais ar nochtadh ar fáil san fhoilseachán <a shape="rect" href="http://www.dppireland.ie/filestore/documents/Guidelines_for_Prosecutors_%28Revised_Oct07%29_ENGLISH1.pdf">Guidelines
for Prosecutors (pdf)</a> atá ar fáil ar <a shape="rect" href="http://www.dppireland.ie/">Láithreán gréasáin an Stiúrthóra
Ionchúiseamh Poiblí</a>.</p>
</div>
</div>
</html>
