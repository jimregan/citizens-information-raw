<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Gealtacht choiriúil agus meabhairshláinte
</title>
    
    <meta name="description" content="Leagann an dlí maidir le gealtacht choiriúil agus sláinte mheabhrach amach rialacha maidir le folláine a phléadáil, freagracht laghdaithe agus an Bord Athbhreithnithe Meabhair-Shláinte.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Gealtacht choiriúil agus meabhairshláinte</h1>
	
<ul class="anchorlinks"><li><a href="#l0b3fe">Eolas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Déileáiltear le daoine a chúisítear le cion coiriúil agus atá thíos
le neamhord meabhrach faoin <a href="http://www.irishstatutebook.ie/eli/2006/act/11/enacted/en/html">Acht um
an Dlí Coiriúil (Gealtacht) 2006</a> arna leasú ag <a href="http://www.irishstatutebook.ie/eli/2010/act/40/enacted/en/html">an tAcht
um an Dlí Coiriúil (Gealtacht) 2010</a>.</p>

<p>D’fhéadfadh an cheist maidir le staid mheabhrach duine a chúisítear le
coir eascairt ag dhá chéim ar leith – ag tús na trialach agus nuair a
bhíonn an cinneadh á dhéanamh maidir le ciontacht. Má tá duine thíos le
neamhord meabhrach, féadtar a mheas nár cheart iad a thriail ag tús na
trialach. Sa chás sin, ní ghabhtar ar aghaidh leis an triail. Má bhíonn
triail ar siúl agus má mheastar go ndearna an duine an cion ach go raibh siad
gealtach ag an tráth sin, d’fhéadfadh go mbainfí an breithiúnas amach go
bhfuil siad neamhchiontach toisc bheith gealtach. I gcásanna dúnmharaithe,
d’fhéadfaí coincheap na freagrachta laghdaithe a úsáid chun breithiúnas
dúnorgana a ionadú.</p>

<p>Is é an sainmhíniú a thugtar ar neamhord meabhrach san Acht 2006 galar
meabhrach, míchumas meabhrach, néaltrú nó aon ghalar intinne nach
n-áirítear meisce (bheith ar meisce).</p>

<h3>Oiriúnach nó neamhoiriúnach le triail</h3>

<p>Déanann breitheamh an cinneadh ar cibé acu an bhfuil nó nach bhfuil duine
oiriúnach le triail. Murar féidir leis an duine an cúiseamh a thuiscint nó
murar féidir leo foireann dlí a ordú, dúshlán a chur faoi na giúróirí
nó an fhianaise a leanúint, féadtar a mheas nach bhfuil siad oiriúnach le
triail.</p>

<p>Ní hionann an cinneadh seo, (is é sin, go meastar go bhfuil duine
neamhoiriúnach le triail) agus cinneadh ar an ngníomhaíocht líomhnaithe
choiriúil. Má dheimhnítear go bhfuil duine neamhoiriúnach le triail,
cuirtear an triail ar athló. Is é an breitheamh a dhéanann an cinneadh faoi
céard a dhéantar ina dhiaidh sin. Mar shampla, d’fhéadfaí an duine a chur
in ospidéal nó in aonad síciatrach má mheastar go bhfuil siad thíos le
neamhord meabhrach agus go dteastaíonn cóireáil othair chónaithigh uathu
faoi théarmaí an Achta Meabhair-Shláinte 2001. Mar mhalairt air sin,
d’fhéadfaí an duine a chur ar aghaidh chun cúram othair sheachtraigh
shíciatraigh a fháil. Féadtar an duine a chur in ospidéal nó in aonad
síciatrach ar feadh 14 lá d’fhonn a dheimhniú cibé acu ar cheart nó nár
cheart iad a chur ar aghaidh chun cóireáil a fháil. Féadfaidh an duine
achomharc a dhéanamh i leith ordú cimithe.</p>

<p>Má mheasann an breitheamh gurb ann d’amhras réasúnta go ndearna an
duine an choir líomhnaithe, féadtar an duine a éigiontú. Féadfaidh an
Stiúrthóir Ionchúiseamh Poiblí achomharc a dhéanamh i leith cinnidh go
bhfuil duine neamhoiriúnach le triail.</p>

<h3>Neamhchiontach mar gheall ar ghealtacht</h3>

<p>Má mheastar go ndearna an duine an cion ach go raibh siad gealtach ag an
tráth sin, d’fhéadfadh go mbainfí an breithiúnas amach go bhfuil siad
neamhchiontach toisc bheith gealtach. Déanann giúiré an cinneadh seo. Má
bhaintear an breithiúnas seo amach, féadfaidh an breitheamh a ordú go
gcuirtear an duine in ospidéal nó in aonad síciatrach ar an mbealach nach
mór céanna a chuirtear daoine nach bhfuil oiriúnach le triail in ospidéal
nó in aonad síciatrach.</p>

<h3>Freagracht laghdaithe i gcásanna dúnmharaithe</h3>

<p>Má chúisítear duine le dúnmharú, breithiúnas féideartha amháin is ea
neamhchiontach mar gheall ar ghealtacht. Forálann an tAcht um an Dlí
Coiriúil (Gealtacht), 2006 do choincheap na freagrachta laghdaithe i gcásanna
dúnmharaithe. Gearrtar pianbhreith uathoibríoch shaoil ar chiontú le
haghaidh dúnmharú. I gcoireanna eile, tá an lánrogha ag an mbreitheamh i
dtaca le pianbhreith a ghearradh agus, ar an ábhar sin, féadfaidh sé/sí aon
fhreagracht laghdaithe a chur san áireamh a d’fhéadfadh bheith ann. Má
phléadálann duine a chúisítear le dúnmharú le freagracht laghdaithe, is
é dúnorgain an breithiúnas. Ansin is féidir leis an mbreitheamh pianbhreith
d’aon fhad sa phríosún a ghearradh ar an duine.</p>

<h3>An Bord Athbhreithnithe Meabhair-Shláinte</h3>

<p>Is í príomhfheidhm an <a href="http://www.mhclrb.ie/index.php">Bhoird
Athbhreithnithe Meabhair-Shláinte (an Dlí Coiriúil)</a> athbhreithniú a
dhéanamh ar choinneáil iad siúd a dheimhnítear nach bhfuil ciontach mar
gheall ar ghealtacht nó a dheimhnítear nach bhfuil oiriúnach le triail, a
coinníodh in ionad sannta le hordú cúirte. Is An Príomh-Ospidéal
Meabhair-Ghalar é an t-aon ionad sannta amháin láithreach. Anuas air sin,
tá an Bord Athbhreithnithe freagrach as daoine a ciontaíodh i leith cionta
agus ar tháinig breoiteacht mheabhrach orthu fad a bhí a bpianbhreitheanna á
seirbheáil acu. Ní mór go mbeidh aird ag an mBord Athbhreithnithe ar leas
agus ar shábháilteacht an duine a ndéanann siad athbhreithniú ar a
gcoinneáil agus ar leas an phobail. Féadfaidh siad ionadaí dlí a shannadh
don duine mura mbeartaíonn an duine ionadaí dlí a fhostú.</p>

<p>Is éard atá sa Bhord ná cathaoirleach dlíthiúil agus líon daoine eile,
ar gá go mbeadh duine amháin, ar a laghad, díobh ina s(h)íciatraí
comhairleach. Tá dualgas orthu athbhreithniú a dhéanamh ar gach coinneáil
ar a laghad uair amháin gach 6 mhí.</p>
</div>
</div>
</html>
