<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Clár na gCiontóirí Gnéis
</title>
    
    <meta name="description" content="Tá oibleagáid ar dhaoine a chiontaítear as cionta áirithe gnéis faisnéis áirithe a chur ar fáil do na Gardaí, lena n-áirítear an seoladh ina mbeidh siad ina gcónaí i ndiaidh a scaoilte saor ón phríosún. Tugadh an fhoráil seo isteach leis an Acht um Chiontóirí Gnéis 2001.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Clár na gCiontóirí Gnéis</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Tháinig <a shape="rect" href="http://www.irishstatutebook.ie/2001/en/act/pub/0018/index.html">Acht um
Chiontóirí Gnéis 2001</a> i bhfeidhm in Éirinn i Meitheamh 2001. Leis an
dlí seo tá athrú suntasach tagtha ar an mbealach a ndéileálann an córas
ceartais choiriúil le ciontóirí gnéis in Éirinn. Tá oibleagáid ar
dhaoine a chiontaítear as cionta áirithe gnéis roinnt faisnéise a chur ar
fáil do na Gardaí, lena n-áirítear an seoladh a bhfuil siad ina gcónaí i
ndiaidh dóibh teacht amach as an bpríosún. </p>

<p>Cé go n-úsáidtear an téarma <em>Clár Ciontóirí Gnéis</em> go
coitianta in Éirinn, i bhfírinne níl a leithéid de chlár ann agus níl
trácht air in aon alt den Acht um Chiontóirí Gnéis 2001. Is é an t- aon
fhaisnéis faoin áit a bhfuil ciontóirí gnéis in Éirinn, atá coinnithe go
lárnach ag na Gardaí, ná teastas a eisíonn an chúirt maidir le daoine a
ciontaíonn an chúirt i gcionta gnéis. </p>

<p>Sonraíonn an teastas go bhfuil an duine ciontaithe faoi réir riachtanais
an Achta um Chiontóirí Gnéis, 2001. Faigheann Aonad Foréigin Theaghlaigh
agus Ionsaí Gnéis an Gharda cóip <em>d’Fhoirm Faisnéisithe Ciontóra
Gnéis</em> ón stáisiún Garda a bhfuil an ciontóir gnéis ina chónaí ina
limistéar. Ciallaíonn sé seo go bhfuil sonraí gach duine atá faoi réir
riachtanais an Achta um Chiontóirí Gnéis 2001 á gcoinneáil go lárnach
agus is é an t-ainm coitianta atá ar na teastais seo ná Clár na
gCiontóirí Gnéis. <a shape="rect" href="../../law_enforcement/monitoring_sex_offenders_in_ireland.html">Tá
tuilleadh faisnéise faoi mhonatóireacht ciontóirí gnéis in Éirinn ar
fáil anseo</a>. </p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>An dualgas faisnéis faoin áit a bhfuil tú a chur ar fáil do na Gardaí
</h3>

<p>Leagtar amach an oibleagáid atá ar chiontóirí gnéis faisnéis áirithe
a chur in iúl do na Gardaí in Alt 2 den Acht um Chiontóirí Gnéis 2001. </p>

<p>Is é seo liosta na gcionta atá faoi réir ag an Acht: </p>
<ul><li>Éigniú </li>
  <li>Ionsaí Gnéis </li>
  <li>Tromionsaí Gnéis </li>
  <li>Ciorrú Coil </li>
  <li>Truailliú cailín faoi 15 bliana </li>
  <li>Truailliú cailín 15 – 17 bliain </li>
  <li>Bugaireacht le hainmhí </li>
  <li>Iarracht ar bhugaireacht den chineál sin a dhéanamh </li>
  <li>Bugaireacht ar dhuine faoi 17 mbliana </li>
  <li>Gníomhartha ró-mhígheanais </li>
  <li>Cionta gnéis in aghaidh duine lagintinnigh </li>
  <li>Cionta faoin Acht Um Gháinneáil ar Leanaí agus Pornagrafaíocht
    Leanaí, 1998 </li>
  <li>Cionta gnéis a rinneadh lasmuigh d’Éirinn in aghaidh an Acht um
    Chionta Gnéis (Dlínse), 1996 </li>
  <li>An cion maidir le hiarracht aon cheann de na cionta thuasluaite a
    dhéanamh </li>
  <li>Cion maidir le bheith ag cabhrú, ag neartú, ag comhairliú, ag tabhairt
    ar dhuine nó ag gríosú duine chun ceann de na cionta thuasluaite a
    dhéanamh </li>
  <li>Cion maidir le comhcheilg a dhéanamh aon cheann de na cionta thuasluaite
    a dhéanamh. </li>
</ul><p>I gcás an ionsaithe gnéis agus an chiorraithe coil, ní bhaineann an tAcht
um Chiontóirí Gnéis 2001 má bhí an t-íobartach nó an páirtí eile don
chion 17 mbliana nó níos mó nuair a rinneadh an cion agus nuair nár
ciontaíodh an duine as aon phionós a bhfuil príosúnacht mar chuid de nó
curtha faoi réir ag aon bhearta a bhaineann le saoirse a chailleadh. </p>

<p>Is gcás truaillithe ar leanbh faoi 17 mbliana d’aois, ní bhaineann an
tAcht mura bhfuil an ciontóir níos mó ná dhá bhliain níos sine ná an
t-íobartach. Tá an fhoráil seo leagtha amach in Alt 3 den <a shape="rect" href="http://www.oireachtas.ie/documents/bills28/acts/2006/A1506.pdf">Acht um
Dhlí Coiriúil (Cionta Gnéis), 2006</a>. </p>

<p>Tá níos mó faisnéise ar <a shape="rect" href="../criminal_offences/law_on_sex_offences_in_ireland.html">tá an dlí ar
chionta gnéis ar fáil anseo</a>. </p>

<h3>Cén fhaisnéis a chaithfidh an ciontóir gnéis a chur ar fáil? </h3>

<p>Má chiontaítear thú as cion gnéis agus má bhíonn tú faoi réir na
riachtanas tuairiscithe caithfidh tú d’ainm agus do sheoladh baile a chur in
iúl do na Gardaí laistigh de 7 lá ó tháinig tú faoi réir na riachtanas.
(De ghnáth, ciallaíonn sé seo laistigh de 7 lá ó do scaoileadh saor ón
phríosún). </p>

<p>Ar an dóigh chéanna, ní mór duit a chur in iúl do na Gardaí laistigh
de 7 lá faoi aon athrú ainm agus nó athrú ar do sheoladh baile nó má tá
rún agat a bheith i do chónaí áit ar bith eile in Éirinn ar feadh níos
mó ná 7 lá. Caithfidh ciontóirí a chur in iúl do na Gardaí chomh maith
má bhíonn rún acu Éire a fhágáil ar feadh 7 lá nó níos mó agus tá
riachtanas orthu seoladh na háite lasmuigh d’Éirinn a bhfuil sé de rún
acu bheith ina gcónaí ann nó stopadh ann a thabhairt do na Gardaí. </p>

<p>Nuair a chuirtear duine éigin atá faoi réir ag riachtanais faisnéisithe
an chiontóra gnéis i bpríosún maidir le haon chion agus nuair a bhíonn
scaoileadh saor an duine sin ar tí tarlú, caithfidh an gobharnóir i mbun an
phríosúin Coimisinéir an Gharda a chur ar an eolas faoin scaoileadh sin 10
lá ar a laghad roimh dháta an scaoilte saor. </p>

<h3>Cén bealach a gcaithfidh ciontóir na Gardaí a fhaisnéisiú? </h3>

<p>Má tá riachtanas ort roinnt faisnéise a chur ar fáil do na Gardaí faoin
Acht um Chiontóirí Gnéis, 2001, is féidir leat faisnéisiú ar an mbealach
seo: </p>
<ul><li>Trí theacht i láthair ag aon stáisiún Gardaí atá ina
    cheanncheathrú Rannach nó Dúiche, agus an fhaisnéis atá de dhíth a
    thabhairt ó bhéal do chomhalta den stáisiún Gardaí sin </li>
  <li>Trí fhaisnéisiú scríofa den fhaisnéis atá riachtanach a chur tríd
    an bpost chuig aon Cheanncheathrú Rannach nó Dúiche. </li>
</ul><p>I ndiaidh do na Gardaí an faisnéisiú a fháil, admhaíonn siad é i
bhfoirm scríofa. Chomh maith leis sin, líonann na Gardaí Foirm Faisnéisithe
Ciontóra Gnéis. Cuirtear an bhunfhoirm chríochnaithe chuig Aonad Foréigin
Theaghlaigh agus Fiosrúcháin Ionsaithe Gnéis ag Cearnóg Fhearchair, Sráid
Fhearchair, Baile Átha Cliath 2. Cuirtear cóip den fhoirm chuig an gciontóir
agus coinnítear cóip sa stáisiún Garda. </p>

<h3>Cá fhad a mhaireann an riachtanas na Gardaí a fhaisnéisiú? </h3>

<p>Tá oibleagáid ort faisnéis a sholáthar do na Gardaí fút féin: </p>
<ul><li>Gan teorainn ama más amhlaidh gur gearradh príosúnacht saoil ort nó
    téarma níos mó ná 2 bhliain </li>
  <li>Go ceann 10 mbliana má bhíonn an téarma príosúnachta idir 6 mhí
    agus 2 bhliain (5 bliana má bhíonn an ciontóir faoi 18) </li>
  <li>Go ceann 7 mbliana má bhíonn an phianbhreith níos lú ná 6 mhí (3.5
    bliain má bhíonn an ciontóir faoi 18 mbliana) </li>
  <li>Go ceann 5 bliana má bhíonn an phianbhreith a gearradh ar fionraí nó
    murar gearradh aon phianbhreith príosúnachta (2.5 bliain má bhíonn an
    ciontóir faoi 18 mbliana) </li>
</ul><p>Má ghearrtar téarma príosúnachta ort agus ansin cuirtear cuid den
téarma sin ar fionraí, meastar gur daoradh thú don chuid nár cuireadh ar
fionraí. </p>

<h3>An féidir le ciontóir iarratas a dhéanamh leis an oibleagáid a chur ar
ceal? </h3>

<p>Aon duine a bhfuil riachtanas orthu tuairisciú chuig na gardaí ar feadh
tréimhse éiginnte, tá cead acu iarratas a dhéanamh leis an <a shape="rect" href="../../courts_system/circuit_court.html">Cúirt Chuarda</a> leis an
oibleagáid sin a chur ar ceal i ndiaidh tréimhse ar a laghad de dheich
mbliana ón dáta ar scaoileadh an duine saor ó choimeád. Más mian leat
iarratas ar chealú a dhéanamh, áfach, tá riachtanas ort an tArd-Cheannfort
a bhfuil tú i do chónaí ina cheantar a chur ar an eolas go bhfuil sé ar
intinn agat an t-iarratas a dhéanamh. </p>

<h3>Cad é a tharlóidh mura gcomhlíonann ciontóir na riachtanais
faisnéisithe? </h3>

<p>Mura gcomhlíonann tú na riachtanais faisnéisithe (gan leithscéal
réasúnta a bheith agat), lena n-áirítear faisnéis bhréagach nó
mhíthreorach chur ar fáil, b’fhéidir go gciontófaí thú. Má
chiontaítear tá tú faoi dhliteanas:</p>
<ul><li>Ar chiontú go hachomair, <a href="maximum_fines_on_summary_conviction.html">fíneáil d'aicme A</a>
    nó príosúnacht ar feadh suas le 12 mhí, nó iad araon</li>
  <li>Ar chiontú ar díotáil, fíneáil de suas le € 10,000 nó
    príosúnacht ar feadh suas le 5 bliana, nó iad araon</li>
</ul><h3>An mbaineann na riachtanais faisnéisithe seo le duine éigin a ciontaíodh
lasmuigh den stát? </h3>

<p>Baineann. Má chiontaítear thú as cion gnéis lasmuigh d’Éirinn agus
dá mbeadh an cion sin ina chion gnéis in Éirinn, tá tú faoi réir na
riachtanais chéanna faisnéisithe na nGardaí má thagann tú chun cónaí in
Éirinn ina dhiaidh sin. Mura gcuireann tú do mhionsonraí in iúl do na
Gardaí, is féidir leis na Gardaí tú a chúiseamh as neamh-chomhlíonadh nó
mainneachtain na riachtanais a chomhlíonadh. </p>
</div>
</div>
</html>
