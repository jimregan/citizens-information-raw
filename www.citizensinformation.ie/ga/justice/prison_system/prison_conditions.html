<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Coinniollacha priosuin
</title>
    
    <meta name="description" content="Deantar cur sios sa doicimead seo ar choinniollacha     priosuin.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Coinniollacha priosuin</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l555d1">Rialacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Rialaíonn rialacha príosúin oibriú príosún. Déantar foráil in <a href="http://www.irishstatutebook.ie/2007/en/act/pub/0010/sec0035.html#sec35">Alt
35 d’Acht na bPríosún, 2007</a> chun rialacha príosúin a dhéanamh a
fhéadfaidh caitheamh le príosúnaigh a chuimsiú, lena n-áirítear a
gcothú, éadaí, cothabháil, fostaíocht, treorú, disciplín agus ceartú.
Tháinig <a href="http://www.irishstatutebook.ie/2007/en/si/0252.html">Rialacha
na bPríosún (I.R. Uimh. 252/2007)</a> i bhfeidhm i nDeireadh Fómhair 2007.
Rinneadh iad a <a href="http://www.irishstatutebook.ie/ResultsSITitle.html?q=Prison+Rules&amp;q=2013&amp;q=2015&amp;search_type=si&amp;button=Search">leasú</a>
le déanaí chun foráil a dhéanamh d’imscrúdú a dhéanamh ar ghearáin
thromchúiseacha, i measc rudaí eile.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Cothú</h3>

<p>Tugtar cothú sláintiúil, dea-chothromaithe agus réasúnta éagsúlaithe
do gach duine atá faoi choimeád i gcomhréir le rialacháin na bpríosún. Sa
chás gur féidir, déantar foráil lena chur ar chumas príosúnaigh chun
cloí le cleachtais chothaithe a reiligiúin nó a gcultúir. Is féidir athrú
cothaithe a fháil tar éis go dtugann oifigeach leighis an phríosúin
faomhadh.</p>

<h3>Sláinteachas, éadaí agus cóir leapa</h3>

<p>Ní chaithfidh príosúnaigh éide a chaitheamh ach soláthraítear réimse
éadaí dóibh atá faiseanta sa phobal. Is féidir éadaí a athrú dhá uair
sa tseachtain. Faoi chúinsí áirithe, féadfaidh príosúnach a n-éadaí
féin a chaitheamh. Má thugtar cead dó seo, tá ar an bpríosúnach éadaí
leordhóthanacha a bheith acu chun ligean dóibh athrú éadaí a dhéanamh.
Soláthraítear athrú fo-éadaí do gach príosúnach.</p>

<p>Tá sé de cheart ag gach príosúnach é/í féin a ní go laethúil agus
cith a ghlacadh ar a laghad uair amháin sa tseachtain. Ní mór go mbeidh
éadaí leapa an chillín leordhóthanach i dtaobh teasa agus sláinte de, agus
is gnách go mbíonn tocht, pluid, piliúr agus braillíní i gceist leo.</p>

<h3>Caitheamh Aimsire</h3>

<p>Is féidir le príosúnaigh páirt a ghlacadh i gcaitheamh aimsire ag na
deirí seachtaine, sna tráthnónta agus nuair nach mbíonn siad ag freastal ar
obair nó ar ranganna oideachais. I measc na n-áiseanna atá ar fáil tá
teilifís, cluichí boird agus áiseanna leabharlainne.</p>

<p>Tá úsáid mhéadaitheach á baint as gníomhaíochtaí halla gleacaíochta
agus cluichí faoin aer. Soláthraíonn oifigigh phríosúin ar cuireadh
sainoiliúint orthu treorú agus maoirsiú sa halla gleacaíochta.</p>

<h3>Cuairteanna</h3>

<p>Soláthraítear i Rialacha na bPríosún an reachtaíocht i dtaobh <a href="visiting_someone_in_prison.html">socruithe cuairte.</a> Faoi na
rialacha seo, tá príosúnach i dteideal go dtabharfaí cuairt amháin
air/uirthi sa tseachtain a mhairfidh 30 nóiméad ar a laghad. Tá príosúnach
atá athchurtha faoi choimeád i dteideal go dtabharfaí cuairt amháin
air/uirthi a mhaireann 15 nóiméad ar a laghad ar gach ceann de thrí lá sa
tseachtain agus sa chás gur féidir, ar gach ceann de 6 lá sa tseachtain. I
gcleachtas, féadtar cuairteanna breise nó níos faide a dheonú sa chás go
gceadaítear sin faoi na cúinsí, ar lánrogha an Ghobharnóra.</p>

<p>Féadfaidh an Gobharnóir srian triúr daoine in aghaidh an chiontóra a
chur ar an líon cuairteoirí ag an aon tráth amháin. Déantar maoirsiú ar
fhormhór na gcuairteanna faoi shúil agus faoi éisteacht fhoireann an
phríosúin le dea-ord agus slándáil a chinntiú agus chun cosc a chur ar
chontrabhanna a thabhairt don phríosúnach. Féadfaidh minicíocht agus fad na
gcuairteanna a bheith éagsúil, ag brath ar shaghas na hinstitiúide. Anuas
air sin, tá nósanna imeachta aonair i bhfeidhm i ngach institiúid a
bhaineann, mar shampla, le cuardaigh, daoine a bhfuil cead acu cuairt a
thabhairt agus uaireanta oscailte.</p>

<h3>Litreacha</h3>

<p>Tugtar cead, de ghnáth, do phríosúnaigh chun litreacha a sheoladh chuig a
dteaghlach nó a gcairde agus níl aon teorainn ar an líon litreacha is
féidir a fháil uathu. Anuas air sin, féadfaidh príosúnach atá faoi
choimeád a mhéid litreacha a sheoladh is gá chun a réadmhaoin nó a
ngnóthaí gnó a bhainistiú. B’fhéidir go mbeidh ar phríosúnach a
sheolann breis agus 7 litir in aghaidh na seachtaine íoc as postas agus
ábhair scríbhneoireachta maidir leis na litreacha breise.</p>

<p>Féadfaidh oifig príosúin an post go léir a thagann isteach agus a
sheoltar amach a sheiceáil, seachas i gcás comhfhreagras dlíthiúil, a
osclaítear chun a stádas a dheimhniú agus cuirtear ar ais sa chlúdach
litreach arís é.</p>

<h3>Bearta athshlánúcháin</h3>

<p>Spreagann Seirbhís Príosún na hÉireann príosúnaigh chun dul i mbun
seirbhísí teiripeacha i rith a dtéarma príosúnachta chun an baol go
ndéanfaidh siad athchiontú ar a scaoileadh a laghdú agus chun cabhrú le
ciontóirí chun saol bisiúil agus bríoch a chaitheamh lasmuigh den
phríosún. Tá réimse fairsing seirbhísí ar fáil, ina measc:</p>
<ul><li><a href="prison_education_services.html">Oideachas</a> – féadfaidh
    príosúnaigh páirt a ghlacadh i ranganna idir litearthacht bhunúsach
    agus céimeanna de chuid Open University</li>
  <li><a href="http://www.irishprisons.ie/index.php/services-for-prisoners/drug-treatment">Cóireáil
    drugaí</a> – bíonn rochtain ag príosúnaigh ar réimse seirbhísí
    leighis agus athshlánúcháin</li>
  <li><a href="http://www.irishprisons.ie/index.php/psychology-service">Síceolaíocht</a>
    – soláthraíonn seo seirbhísí meabhairshláinte agus cabhraíonn sé
    le ciontóirí dul i ngleic le tosca a chuireann i mbaol athchiontaithe
  iad</li>
  <li><a href="http://www.irishprisons.ie/index.php/prisoner-services/work-and-vocational-training/">Obair
    agus oiliúint</a> – roghnaítear gníomhaíochtaí oiliúna chun a
    mhéid fostaíochta is féidir a sholáthar i bpríosún agus chun
    deiseanna a thabhairt chun scileanna a fhoghlaim a chabhróidh leis na
    príosúnaigh chun fostaíocht a bhaint amach nuair a scaoiltear leo</li>
</ul><p>Tá <a href="http://www.irishprisons.ie/index.php/prisoner-services/">breis
faisnéise ann ar an réimse seirbhísí</a> ar láithreán gréasáin
Sheirbhís Príosún na hÉireann.</p>

<h3>Seirbhís séiplíneachta</h3>

<p>Tá <a href="http://www.irishprisons.ie/index.php/chaplaincy">seirbhís
séiplíneachta</a> ar fáil i ngach príosún agus i ngach áit choinneála.
Bíonn séiplínigh lánaimseartha Caitliceacha Rómhánacha ceangailte le
formhór na bpríosún agus na n-áiteanna coinneála. Tagann séiplínigh de
shainchreidimh eile chuig na príosúin ar bhonn páirtaimseartha nó cuairte.
Freastalaíonn ceannairí áitiúla an chreidimh Mhoslamaigh ar riachtanais
phríosúnach Moslamach.</p>

<p>Is í príomhfheidhm na seirbhíse séiplíneachta chun seirbhísí
reiligiúnacha a sholáthar do phríosúnaigh agus chun tacaíocht agus cabhair
a chur ar fáil dá bhforbairt dhaonna agus spioradálta.</p>

<h3>Loghadh</h3>

<p>Bíonn tromlach na ndaoine a bhfuil pianbhreitheanna príosúin á
gcaitheamh acu i dteideal loghtha ar ráta an cheathrú cuid, a fhad agus a
bhíonn dea-iompar ar bun acu ar feadh fhad a bpianbhreithe. I gcleachtas,
ciallaíonn seo go mbeifear ag súil leis go ndéanfaidh duine a ngearrtar
príosúnacht 4 bliana air/uirthi 3 bliana a chaitheamh faoi choimeád. I measc
na bpríosúnach nach féidir leo tairbhe a bhaint as loghadh, tá iad siúd a
bhfuil pianbhreitheanna saoil á gcaitheamh acu.</p>

<p>Féadfaidh an tAire Dlí agus Cirt agus Comhionannais loghadh a mhéid leis
an tríú cuid a dheonú sa chás gur thaispeáin príosúnach go raibh
dea-iompar ar bun acu trí pháirt a ghlacadh i ngníomhaíochtaí
struchtúracha údaraithe agus go bhfuil an tAire sásta, mar thoradh air sin,
gur lú gur dóchúil go ndéanfaidh an príosúnach athchiontú agus gur fearr
a bheidh ar a c(h)umas aige/aici imeascadh isteach sa phobal athuair.</p>

<h3>Pionóis</h3>

<p>Tugtar liosta in <a href="http://www.irishstatutebook.ie/2007/en/act/pub/0010/sec0013.html#sec13">Alt
13 d’Acht na bPríosún, 2007</a> ar na smachtbhannaí a d’fhéadfaí a
ghearradh má dheimhnítear gur sháraigh príosúnach disciplín phríosúin.
I measc na smachtbhannaí féideartha, tá:</p>
<ul><li>•Iomardú</li>
  <li>•Gaibhniú i gcillín ar feadh tréimhse nach faide ná 3 lá</li>
  <li>•Fionraí ar feadh a mhéid le 60 lá ó pháirt a ghlacadh i
    ngníomhaíochtaí sonraithe údaraithe struchtúracha nó caitheamh
  aimsire</li>
  <li>•A mhéid le 14 lá loghadh a chailleadh</li>
</ul><h3>Gearáin</h3>

<p>Tá an ceart ag príosúnaigh chun gearán a dhéanamh le haon chomhalta
foirne príosúin cibé acu ó bhéal nó i scríbhinn ag aon tráth. Faoi <a href="http://www.irishprisons.ie/index.php/services-for-prisoners/prisoner-complaints">Chóras
Gearán Sheirbhís Príosún na hÉireann</a>, tá 6 chatagóir de ghearáin
ann ag brath ar thromchúise an ghearáin. Is í an chatagóir is tromchúisí
Catagóir A, a chuimsíonn gearáin lena líomhnaítear ionsaí, fórsa
iomarcach a úsáid, drochíde, drochíde chiníoch, idirdhealú, imeaglú nó
bagairtí. Déanann daoine lasmuigh de Sheirbhís Príosún na hÉireann
gearáin faoi Chatagóir A a imscrúdú.</p>

<h3>Coistí cuairte</h3>

<p>Is éard atá i gcoiste cuairte do phríosún ná foras reachtúil
neamhspleách faire thar ceann an phobail chun maoirsiú a dhéanamh ar
chaitheamh le príosúnaigh.</p>

<p>Fad a bhíonn siad i bpríosún, bíonn saor-rochtain ag príosúnaigh ar na
coistí cuairte agus féadfaidh siad gearáin a dhéanamh faoi conas a chaitear
leo a dhéanamh leo. <a href="http://www.justice.ie/en/JELR/Pages/PB15000153">Déanann gach coiste
tuarascáil bhliantúil</a> leis an Aire.</p>
</div>
</div>
</html>
