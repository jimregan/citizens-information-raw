<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Nuair a chuirtear breith ar leataobh agus scaoileadh saor
  sealadach
</title>
    
    <meta name="description" content="Deantar cur sios sa doicimead seo ar nuair a chuirtear breith ar leataobh agus scaoileadh saor sealadach.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Nuair a chuirtear breith ar leataobh agus scaoileadh saor
  sealadach</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Má bhí tú i bpríosún agus má dhéantar cuid de do phianbhreith a
loghadh, ciallaíonn seo nach gá duit fanacht i bpríosún ar feadh thréimhse
iomlán do phianbhreithe. Mar shampla, má gearradh príosúnacht 8 mbliana
ort, is féidir scaoileadh leat i ndiaidh 6 bliana. I bhfriotal eile, déantar
an 2 bhliain eile de do phianbhreith a loghadh.</p>

<p>Ciallaíonn scaoileadh sealadach go scaoiltear ón bpríosún thú ar feadh
tréimhse shonrach ama ar chuspóir nó ar chúis sonrach.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Loghadh</h3>

<p>Faoi Riail 59 de <a href="http://www.irishstatutebook.ie/2007/en/si/0252.html">Rialacha na
bPríosún, 2007</a> <a href="http://www.irishstatutebook.ie/ResultsSITitle.html?q=Prison+Rules&amp;q=2013&amp;q=2015&amp;search_type=si&amp;button=Search">arna
leasú</a>, bíonn formhór mór na bpríosúnach a bhfuil pianbhreitheanna á
gcaitheamh acu i dteideal loghtha ar ráta an cheathrú cuid. I gcleachtas,
ciallaíonn seo go mbeifear ag súil leis go ndéanfaidh duine a ngearrtar
príosúnacht 4 bliana air/uirthi 3 bliana a chaitheamh faoi choimeád.
Féadtar cuid den loghadh seo a chealú, áfach, mar phionós disciplíneach.
Braitheann cibé acu an dtugtar nó nach dtugtar loghadh duit ar do dhea-iompar
fad a bhíonn tú i bpríosún.</p>

<p>Nuair a dhéanann príosúnach iarratas, féadfaidh an tAire Dlí agus Cirt
agus Comhionannais loghadh feabhsaithe a mhéid leis an tríú cuid de
phianbhreith a dheonú. Ní mór gur thaispeáin an príosúnach go raibh
dea-iompar breise ar bun aige/aici trí pháirt a ghlacadh i ngníomhaíochtaí
struchtúracha údaraithe agus ní mór go bhfuil an tAire sásta, mar thoradh
air sin, gur lú gur dóchúil go ndéanfaidh an príosúnach athchiontú agus
gur fearr a bheidh ar a c(h)umas aige/aici imeascadh isteach sa phobal
athuair.</p>

<p>I measc na bpríosúnach nach féidir leo tairbhe a bhaint as loghadh, tá
iad siúd a bhfuil pianbhreitheanna saoil á gcaitheamh acu.</p>

<h3>Scaoileadh sealadach</h3>

<p>Tá trí shaghas de scaoileadh sealadach ann:</p>
<ul><li>Scaoileadh sealadach ar bhunús atruach ar feadh tréimhse shonrach. Is
    gnách go ndeonaítear seo nuair a thagann cúinsí práinneacha teaghlaigh
    nó baile chun solais.</li>
  <li>Scaoileadh sealadach ó lá go lá. Is gnách go ndéantar seo go
    bhfreastalóidh príosúnach ar phost lasmuigh den phríosún i rith an lae
    agus go bhfillfidh siad ar an bpríosún istoíche. Déantar machnamh air
    seo nuair atá príosúnach ag druidim le deireadh a bpianbhreithe.</li>
  <li>Scaoileadh iomlán sealadach go dtí deireadh na pianbhreithe. Is gnách
    go ndeonaítear seo má bhí dul chun cinn maith á dhéanamh ag an
    bpríosúnach ar scaoileadh sealadach ó lá go lá.</li>
</ul><p>Nuair atá cinneadh á dhéanamh ag an Aire ar cibé acu scaoileadh
sealadach a dheonú nó gan é a dheonú, déantar breithniú ar roinnt tosca
éagsúla:</p>
<ul><li>Cineál agus cúinsí na coire a rinne tú</li>
  <li>Do mheon féin i leith athshlánú</li>
  <li>Na deiseanna agus na riachtanais oideachais, oiliúna agus fostaíochta
    atá agat</li>
  <li>D’iompar fad a bhí tú sa phríosún</li>
  <li>Cúlra do theaghlaigh agus an cúlra ginearálta</li>
</ul><p>Má dheonaítear scaoileadh sealadach duit, beidh sé faoi réir
coinníollacha áirithe, lena n-áirítear:</p>
<ul><li>An riachtanas chun an tsíocháin a choimeád agus dea-iompar a bheith ar
    bun agat i gcónaí i rith thréimhse an scaoilte</li>
  <li>An riachtanas chun nósanna stuama a choimeád</li>
  <li>An riachtanas gan aon rud a fhoilsiú nó teagmháil a dhéanamh leis na
    meáin chumarsáide</li>
</ul><p>Síneoidh tú foirm scaoilte ina n-aithneoidh tú:</p>
<ul><li>Go bhfuil tú ar an eolas ar théarmaí agus coinníollacha do
  scaoilte</li>
  <li>Gur míníodh na téarmaí sin duit</li>
  <li>Go bhfuil tú ar an eolas ar an am a gcuirfear deireadh le do thréimhse
    scaoilte</li>
</ul><p>Fad a bhíonn tú taobh amuigh den phríosún, féadtar a mheas go bhfuil
tú saor i measc an phobail go neamhdhleathach agus féadtar thú a
ghabháil:</p>
<ul><li>Nuair atá deireadh tagtha leis an tréimhse scaoilte, nó</li>
  <li>Nuair a sháraíonn tú coinníoll de chuid do scaoilte</li>
</ul><p>Má scaoiltear thú ón bpríosún cibé acu ar scaoileadh sealadach nó
buan, ní mór don Ghobharnóir a chinntiú:</p>
<ul><li>Go bhfuil dóthain maoine agat chun taisteal chuig do cheann scríbe
    laistigh den Stát</li>
  <li>Go bhfuil éadaí oiriúnacha le caitheamh agat</li>
  <li>Go bhfuil dóthain maoine agat chun maireachtáil, faoi mar a mheastar
    atá oiriúnach faoi na cúinsí</li>
</ul></div>
</div>
</html>
