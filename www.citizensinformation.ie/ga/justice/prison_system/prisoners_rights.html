<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Cearta príosúnach
</title>
    
    <meta name="description" content="Deantar cur sios sa doicimead seo ar na cearta ata ag priosunaithe.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Cearta príosúnach</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l21e50">Cearta</a></li><li><a href="#lf3c9d">Tuilleadh eolais</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Aithnítear agus fógraítear sa <a href="../../government_in_ireland/irish_constitution_1/constitution_fundamental_rights.html">Bhunreacht</a>
go bhfuil cearta bunúsacha pearsanta áirithe ag daoine a chónaíonn in
Éirinn. D’fhéadfaí na cearta seo a dhíorthú nó a chur in iúl ón
mBunreacht. Déanann na Cúirteanna cinneadh air sin a bhíonn i gceist sa
Bhunreacht.</p>

<p>Níl cearta bunúsacha dearbh – is féidir leis an Oireachtas iad a
theorannú nó a chosc ar bhunúis an leasa choitinn, mar shampla.</p>

<p>Chomhaontaigh Éire chun cloí le téarmaí 4 chonradh idirnáisiúnta ina
leagtar amach na caighdeáin chun caitheamh le príosúnaigh. Is iad seo:</p>
<ul><li><a href="http://www.echr.coe.int/Pages/home.aspx?p=basictexts&amp;c=">An
    Coinbhinsiún Eorpach um Charta an Duine (ECHR)</a></li>
  <li><a href="http://conventions.coe.int/Treaty/Commun/QueVoulezVous.asp?NT=126&amp;CM=8&amp;DF=29/06/2015&amp;CL=ENG">An
    Coinbhinsiún Eorpach maidir le Cosc ar Chéasadh agus ar Íde agus ar
    Phionós ata Mídhaonna nó Táireach</a></li>
  <li><a href="http://www.ohchr.org/EN/ProfessionalInterest/Pages/CCPR.aspx">Cúnant
    Idirnáisiúnta ar Chearta Sibhialta agus Polaitiúla (ICCPR)</a></li>
  <li><a href="http://www.ohchr.org/en/hrbodies/cat/pages/catindex.aspx">An
    Coinbhsiún i gcoinne Céasadh agus i gcoinne Íde nó Pionós EEIle atá
    Cruálach, Mídhaonna nó Táireach (CAT)</a></li>
</ul><p>Anuas air sin, tá <a href="http://www.coe.int/t/dghl/standardsetting/prisons/default_en.asp">Rialacha
Príosúin na hEorpa</a> de chuid Chomhairle na hEorpa ann ina dtugtar treoir
maidir le caighdeáin do phríosúin.</p>

<p>Is í príomhfhoinse cearta príosúnach <a href="http://www.irishstatutebook.ie/2007/en/si/0252.html">Rialacha na
bPríosún, 2007</a> arna <a href="http://www.irishstatutebook.ie/ResultsSITitle.html?q=Prison+Rules&amp;q=2013&amp;q=2015&amp;search_type=si&amp;button=Search">leasú</a>.</p>

<p>Seo a leanas forbhreathnú ar conas a imríonn an príosún tionchar ar
shaol laethúil agus ar chearta gaolmhara duine aonair.</p>
</div>
<div class="topic base_rules">
<h2 class="topic base_rules_title" id="l21e50">Cearta</h2>

<h3>An ceart chun pósta</h3>

<p>Ní dhearna na cúirteanna an cinneadh go fóill go bhfuil an ceart chun
pósta agat fad atá tú i bpríosún.</p>

<h3>An ceart chun tuismithe agus/nó cearta comhchuingithe</h3>

<p>Níl an ceart agat go scaoilfear go sealadach thú nó go dtugtar
cuairteanna comhchuingithe ort.</p>

<p>Má tá tú pósta, tá an ceart agat cumarsáid a dhéanamh le do chéile,
ach gan phríobháideacht a bheith agaibh. Anuas air sin, tá an ceart agat
chun páirt áirithe a ghlacadh in oideachas do leanaí.</p>

<h3>An ceart chun vóta a chaitheamh</h3>

<p>Tá an ceart agat a bheith cláraithe sa toghcheantar polaitiúil a mbeadh
gnáthchónaí ort ann mura mbeifeá i bpríosún. Níl aon cheart agat,
áfach, rochtain fhisiciúil a fháil ar bhosca ballóide trí scaoileadh
sealadach.</p>

<p>Má tharlaíonn go mbíonn tú ar parúil nó ar scaoileadh sealadach ag
tráth toghcháin, is féidir leat vóta a chaitheamh san áit a bhfuil tú
cláraithe.</p>

<p>Is ionann do chuid ceart má tá tú ar <a href="../arrests/detention_after_arrest.html">athchur</a> agus más
príosúnach ciontaithe thú.</p>

<p>Soláthraítear nósanna imeachta san <a href="http://www.irishstatutebook.ie/2006/en/act/pub/0033/index.html">Acht
Toghcháin (Leasú), 2006</a> a chuireann ar chumas príosúnach chun vóta a
chaitheamh sa phost. Má tá tú i bpríosún, féadfaidh tú clárú do vóta
poist sa cheantar ina mbeifeá i do chónaí mura raibh tú i bpríosún. Má
tá tú cláraithe le vóta a chaitheamh cheana féin sa cheantar sin agus más
mian leat bheith in ann vóta a chaitheamh ón bpríosún, ba cheart duit foirm
ar a dtugtar Foirm RFG a chomhlánú. Mura bhfuil tú ar an gclár cheana
féin, ba cheart duit Foirm RFA4 a chomhlánú chomh maith. Tá na foirmeacha
iarratais seo ar fáil i ngach príosún agus ba cheart iad a sheoladh chuig an
údarás áitiúil i do cheantar.</p>

<h3>An ceart chun caidrimh</h3>

<p>Tá sé de cheart agat caidreamh a dhéanamh le príosúnaigh eile fad atá
tú ag oibriú nó i mbun caitheamh aimsire. Ní mór duit cumarsáid a
dhéanamh ar bhealach ordúil, áfach, agus ní féidir leat srian a chur ar
obair na bpríosúnach.</p>

<p>Is féidir le gobharnóir an phríosúin an ceart seo a bhaint díot ar
mhaithe dea-ord sa phríosún.</p>

<h3>An ceart chun príobháideachta</h3>

<p>Tá ceart teoranta chun príobháideachta agat. Mar shampla, ní féidir
thú a nochtadh, a chuardach nó a fholcadh i láthair príosúnaigh eile.
Anuas air sin, tá an ceart agat go nochtfar thú a laghad don phobal fad atá
tú á aistriú isteach nó amach ó bpríosún. Mar sin féin, féadtar
grianghraif a ghlacadh díot. D’fhéadfadh do cheart chun príobháideachta a
bheith teoranta mar gheall ar chúiseanna slándála.</p>

<h3>Cearta maidir le cuardaigh agus tástáil drugaí</h3>

<p>Is féidir thú a chuardach agus ní féidir ach le hoifigigh den ghnéas
céanna thú a chuardach. Ní mór an cuardach a dhéanamh agus an aird cheart
á tabhairt ar do gheanas agus d’fhéinmheas agus ar an mbealach is
oiriúnaí agus is féidir. Níor cheart thú a fhágáil go hiomlán nocht ag
aon tráth.</p>

<p>B’fhéidir go mbeidh ort sampla gruaige, fuail nó seile a thabhairt ar
mhaithe le láithreacht nó úsáid alcóil, druga rialaithe nó táirge
leighis a bhrath.</p>

<p>Ní féidir cuardach a dhéanamh mura bhfuil fíorchúis leis, mar shampla,
chun cuardach a dhéanamh ar ábhair nach bhfuil ceadaithe. Ní féidir thú a
chuardach díreach ar mhaithe le thú a chiapadh.</p>

<h3>An ceart chun saoirse ó idirdhealú</h3>

<p>Tá an ceart céanna agat chun saoirse ó idirdhealú atá ag aon saoránach
eile.</p>

<h3>An ceart chun caitheamh aimsire</h3>

<p>Má ghlacann tú páirt in obair taobh istigh ag an bpríosún, tá tú i
dteideal tabhairt faoi aclaíocht laethúil faoin aer ar feadh uair an chloig
nó níos mó.</p>

<p>Sa chás gur féidir, ní mór rochtain a sholáthar duit ar spás agus
trealamh taobh istigh, atá oiriúnach le haghaidh caitheamh aimsire,
aclaíocht nó oiliúint fhisiciúil.</p>

<h3>An ceart chun maoine</h3>

<p>Níl an ceart agat chun airgead a choimeád i bpríosún. Ní cheadaítear
duit an t-airgead agus na hearraí go léir a choimeád a thug tú leat isteach
sa phríosún nó a seoladh chuig an bpríosún go mbainfidh tú úsáid astu.
Coimeádfar iad faoi choimeád an ghobharnóra, a choimeádfaidh fardal díobh.
Cuirfear an t-airgead i dtaisce i gcuntas a mbeidh tú in ann úsáid a bhaint
as.</p>

<h3>An ceart chun corpiomláine</h3>

<p>Tá ceart teoranta chun corpiomláine agat. Mar shampla, ní féidir gruaig
phríosúnaigh a ghearradh mura dtugann siad toiliú, mura measann dochtúir an
phríosúin go bhfuil gá léis ar bhunúis sláinte.</p>

<h3>An ceart chun slí mhaireachtála a thuilleamh</h3>

<p>Níl an ceart agat chun gnólacht a reáchtáil nó chun slí mhaireachtála
a thuilleamh ón bpríosún.</p>

<h3>An ceart chun saoirse reiligiúin</h3>

<p>Tá an ceart agat chun do reiligiún féin a chleachtadh. Freastalóidh an
príosún ar riachtanais bhunúsacha reiligiúnacha ach níl an ceart agat
riachtanais speisialta a fháil.</p>

<p>Nuair a théann tú isteach i bpríosún, luafaidh tú do shainchreideamh
agus mura bhfuil aon seirbhís ar fáil do do shainchreideamh, ceadóidh an
príosún go dtabharfaidh teagascóir reiligiúnach cuairt ort.</p>

<h3>An ceart chun bia</h3>

<p>Fad atá tú i bpríosún, ní mór go dtabharfar cothú sláintiúil,
dea-chothromaithe agus réasúnta éagsúil duit. Sa chás gur féidir,
déantar foráil lena chur ar chumas príosúnaigh chun cloí le cleachtais
chothaithe a reiligiúin nó a gcultúir. Is féidir le hoifigeach leighis an
phríosúin athrú cothaithe a fhaomhadh.</p>

<h3>An ceart chun oideachais</h3>

<p>Tá ceart chun oideachais agat fad a bhíonn tú i bpríosún.</p>

<h3>Cearta máithreacha</h3>

<p>Is féidir leanbh príosúnaigh bhaininn a thabhairt isteach sa phríosún
chun cothú cíche a éascú, go dtí mbaineann an leanbh 12 mhí d’aois
amach. Ní féidir an leanbh a thógáil ón máthair go dtí go ndeimhníonn
an t-oifigeach leighis go bhfuil an bhail cheart ar an leanbh agus gur féidir
é/í a bhaint den mháthair.</p>

<p>Seachas faoi chúinsí speisialta, ní choimeádfar an leanbh sa phríosún
i ndiaidh gur bhain sé/sí 12 mhí d’aois amach.</p>

<p>Sula nglactar leanbh amach ó phríosún, ní mór don ghobharnóir dul i
gcomhairle le máthair an linbh agus leis <a href="http://www.tusla.ie/">an
nGníomhaireacht um Leanaí agus an Teaghlach</a> maidir leis an socrúchán
cuí don leanbh.</p>

<h3>An ceart chun tobac a chaitheamh</h3>

<p>Níl an ceart ag príosúnaigh chun tobac a chaitheamh seachas i gcomhréir
leis na rialacha a leagann an gobharnóir síos.</p>
</div>
<div class="topic base_rates">
<h2 class="topic base_rates_title" id="lf3c9d">Tuilleadh eolais</h2>

<p>Féadfaidh tú teacht ar bhreis faisnéise ar chearta príosúnach sna
foilseacháin a leanas: <a href="http://www.iccl.ie/know-your-rights---your-rights-as-a-prisoner.html">Bíodh
Eolas Agat ar do Chearta: Do Chuid Ceart mar Phríosúnach</a> ar chuir <a href="http://www.iccl.ie/">Comhairle na hÉireann um Shaoirsí Sibhialta</a>
agus <a href="http://www.iprt.ie/">Iontaobhas na hÉireann um Athchóiriú an
Chórais Choiriúil</a> i dtoll a chéile.</p>
</div>
</div>
</html>
