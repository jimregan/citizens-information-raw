<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Iompar frithshóisialta leanaí
</title>
    
    <meta name="description" content="Thug an tAcht um Cheartas Coiriúil forálacha isteach chun déileáil le hiompar frithshóisialta déanta ag leanaí. Cuireann na forálacha sin ar chumas na nGardaí déileáil le hiompar frithshóisialta ar roinnt bealaí éagsúla.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Iompar frithshóisialta leanaí</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li><li><a href="#lfc181">Teagmhálacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Thug Cuid 13 den <a shape="rect" href="http://www.irishstatutebook.ie/2006/en/act/pub/0026/index.html">Acht um
Cheartas Coiriúil 2006</a> forálacha isteach sa dlí coiriúil chun
déileáil le hiompar frithshóisialta déanta ag leanaí ó 12-18 mbliana
d'aois. Tháinig na forálacha sin i bhfeidhm sa dlí an 1 Márta 2007.
Cuireann na cumhachtaí seo ar chumas na nGardaí déileáil le hiompar
frithshóisialta dá leithéid ar roinnt bealaí, lena n-áirítear: </p>
<ul><li>Rabhaidh faoi iompar frithshóisialta a eisiúint do leanaí </li>
  <li>Cruinnithe a thionól chun iompar frithshóisialta linbh a phlé </li>
  <li>Iarraidh ar leanbh agus a t(h)uismitheoirí nó a c(h)aomhnóir aontú le
    conradh i gcomhair dea-iompair agus </li>
  <li>Iarraidh ar na cúirteanna ordú um iompar frithshóisialta (ar a dtugtar
    ASBO de ghnáth) a eisiúint i ndáil le leanbh </li>
</ul><p>Tá na forálacha uile sin deartha chun cur ar chumas na nGardaí déileáil
le hiompar frithshóisialta ar bhealach éifeachtúil agus an leanbh á
choinneáil amach as córas an cheartais choiriúil. </p>

<p>Le fada an lá, glactar leis go gcúisíonn iompar áirithe déanta ag
leanaí scanrúlacht, anacair, eagla nó imeaglú suntasach do bhaill áirithe
na sochaí. Tuigtear freisin, áfach, nach gá na cúirteanna coiriúla a
úsáid chun cosc a chur ar iompar dá leithéid. Is í aidhm na bhforálacha
cobhsaíocht a fháil idir cosaint a thabhairt do chearta na sochaí agus
déileáil le hiompar frithshóisialta déanta ag leanaí. </p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Cad é iompar frithshóisialta? </h3>

<p>Gníomhaíonn leanbh ar bhealach frithshóisialta má chúisíonn sé/sí,
nó más dóchúil sna cúinsí go gcúiseodh sé na nithe seo a leanas do
dhuine amháin nó níos mó nach bhfuil cónaí orthu sa teach céanna leis an
leanbh: </p>
<ul><li>Ciapadh nó </li>
  <li>Scanrúlacht, anacair, eagla, nó imeaglú suntasach nó leanúnach nó
  </li>
  <li>Dochrú suntasach nó leanúnach dá gcumas úsáid nó sult a bhaint as
    a maoin </li>
</ul><p>Mar shampla, dá mbeadh leanbh nó leanaí i gcónaí ag imirt peile
lasmuigh de do theach agus dá gcúiseodh sé sin crá duit nó chuirfeadh sé
isteach ort, chuirfeadh sé sin isteach go mór agus go leanúnach ort ó
thaobh úsáid nó sult a bhaint as do bhaile. Mar sin, bheadh iompar
frithshóisialta i gceist leis. </p>

<p>Ar an dul céanna, dá mbeadh grúpaí leanaí ag bualadh le chéile go
minic i lána a dtéann tú thart air agus dá gcúiseodh a láithreacht nó a
gcuid iompair sa lána scanrúlacht, anacair, eagla nó imeaglú duit, iompar
frithshóisialta a bheadh i gceist leis agus d'fhéadfá cúnamh na nGardaí a
lorg agus bheadh siad in ann déileáil le hiompar frithshóisialta na leanaí
ansin. </p>

<h3>Cad é rabhadh um iompar frithshóisialta? </h3>

<p>Féadann garda rabhadh um iompar frithshóisialta a eisiúint d'aon leanbh a
ghníomhaigh ar bhealach frithshóisialta. </p>

<p>Féadann an garda an rabhadh iompair a eisiúint don leanbh ó bhéal agus
caithfear é a sheirbheáil ar an leanbh agus ar a t(h)uismitheoirí nó ar a
c(h)aomhnóir i scríbhinn freisin. Ní mór don fhógra scríofa na nithe seo
a leanas a chuimsiú: </p>
<ul><li>Ráiteas gur ghníomhaigh an leanbh ar bhealach frithshóisialta </li>
  <li>Cineál an iompair agus cathain agus cá tharla sé </li>
  <li>Éileamh ar an leanbh scoradh den iompar sin </li>
  <li>Fógra ag rá mura gcomhlíontar an t-éileamh ar scoradh den iompar,
    d'fhéadfaí iarraidh ar an gcúirt ordú iompair a eisiúint </li>
</ul><p>Ní mór do na Gardaí an rabhadh iompair a eisiúint laistigh de mhí
amháin ó tharla an t-iompar i gceist. I gcás iompar leanúnach, ní mór an
rabhadh a eisiúint laistigh de mhí amháin ó tharlú aitheanta is déanaí
an iompair sin. </p>

<p>Bíonn rabhadh iompair i bhfeidhm ar leanbh ar feadh 3 mhí ó eisítear é.
Má leanann an páiste sa chineál iompair sainithe sa rabhadh iompair i rith
na 3 mhí, is féidir iarratas a dhéanamh chuig an gcúirt ar ordú iompair.
</p>

<h3>Cathain a thionóltar cruinniú chun iompar frithshóisialta linbh a phlé?
</h3>

<p>Má eisigh garda rabhadh iompair do leanbh, is féidir leis/léi tuairisc a
thabhairt don Cheannfort i gceannas ar an gceantar ag déanamh cur síos ar
chúiseanna imní an Gharda faoi iompar an linbh. Tionólann an Ceannfort
cruinniú chun iompar an linbh sin a phlé má tá an ceannfort sásta gur: </p>
<ul><li>Ghníomhaigh an leanbh ar bhealach frithshóisialta agus is dóchúil go
    leanfaidh sé/sí ar aghaidh á dhéanamh, agus </li>
  <li>Ghníomhaigh an leanbh ar bhealach frithshóisialta cheana féin ach ní
    bhfuair sé/sí rabhadh i ndáil leis an iompar sin nó chabhródh
    cruinniú le cosc a chur ar iompar frithshóisialta breise dá leithéid ag
    an leanbh </li>
</ul><h3>Cé a fhreastalaíonn ar chruinniú mar sin? </h3>

<p>Iarrann an ceannfort ar na daoine seo a leanas freastal ar an gcruinniú
chun iompar an linbh a phlé </p>
<ul><li>An leanbh </li>
  <li>Tuismitheoirí nó caomhnóir an linbh </li>
  <li>An garda a d'eisigh an rabhadh um iompar frithshóisialta don leanbh </li>
  <li>Má tá baint ag an leanbh leis <a shape="rect" href="garda_juvenile_diversion_programme.html">an gClár um Atreorú
    Ógánach</a> cheana féin, Oifigeach Idirchaidrimh don Óige </li>
  <li>Aon duine/daoine eile a mheastar go mbeadh siad in ann cúnamh a
    thabhairt don leanbh nó do thuismitheoirí nó caomhnóir an linbh </li>
</ul><p>Ag an gcruinniú, míníonn an ceannfort don leanbh agus do na
tuismitheoirí nó caomhnóir i bhfocail shimplí cad é an t-iompar
frithshóisialta atá i gceist agus an tionchar a bhíonn aige ar dhaoine eile.
</p>

<p>Iarrtar ar an leanbh a admháil gur tharla an t-iompar agus iarracht a
dhéanamh stop a chur leis. Iarrtar ar na tuismitheoirí nó ar an gcaomhnóir
freisin iompar an linbh a admháil agus céimeanna a thógáil chun cosc a chur
ar an iompar sin. </p>

<p>Má aontaíonn an leanbh agus na tuismitheoirí nó an caomhnóir glacadh
leis sin, ullmhaíonn an ceannfort cáipéis ar a dtugtar conradh dea-iompair.
</p>

<h3>Cad é conradh dea-iompair? </h3>

<p>Leagann conradh dea-iompair síos i scríbhinn na tiomantais nó na
gealltanais a thug an leanbh agus na tuismitheoirí nó an caomhnóir ag an
gcruinniú a tionóladh chun iompar an linbh a phlé. Síníonn an leanbh agus
na tuismitheoirí nó an caomhnóir é. </p>

<p>Bíonn an conradh dea-iompar i bhfeidhm ar feadh tréimhse uasta 6 mhí ó
dháta an chruinnithe, ach féadtar é a shíneadh ar feadh 3 mhí eile ar
iarratas an linbh agus na dtuismitheoirí nó an chaomhnóra. </p>

<h3>Cad a tharlaíonn má bhriseann leanbh an gealltanas a tugadh sa chonradh
dea-iompair? </h3>

<p>Má ghníomhaigh leanbh nó má leanann leanbh ar aghaidh ag gníomhú ar
bhealach a bhriseann na tiomantais sa chonradh, féadann an ceannfort cruinniú
eile a iarraidh chun an conradh a athnuachan má aontaíonn an leanbh agus na
tuismitheoirí nó an caomhnóir é sin a dhéanamh. Má chreideann an
ceannfort, áfach, nach gcabhródh cruinniú eile le cosc a chur ar iompar
frithshóisialta an linbh i gceist, féadann an ceannfort </p>
<ul><li>Moladh a thabhairt gur chóir don leanbh páirt a ghlacadh sa Chlár um
    Atreorú Ógánach nó <br>
    Má tá sé/sí sásta nach cuí don leanbh páirt a ghlacadh sa Clár um
    Atreorú Ógánach, iarraidh ar <a shape="rect" href="../courts_system/children_court.html">Chúirt na Leanaí</a> ordú
    iompair a eisiúint i ndáil leis an leanbh. </li>
</ul><p>Tá an dá rogha sin ag an gceannfort freisin má dhiúltaíonn an leanbh
nó na tuismitheoirí nó an caomhnóir conradh dea-iompair a shíniú ag an
gcéad chruinniú, nó má chinneann an ceannfort ag an tús nach gcabhródh
cruinniú le cosc a chur ar iompar frithshóisialta an linbh i gceist. </p>

<h3>Cad é ordú iompair? </h3>

<p>Eisíonn Cúirt na Leanaí ordú um iompar frithshóisialta nuair a iarrann
ball den Gharda Síochána (nach bhfuil faoi bhun ghrád an cheannfoirt) ar an
gcúirt ordú a eisiúint a chuireann cosc ar leanbh 12 bhliain d'aois nó
níos mó aon rud a shonraítear san ordú a dhéanamh. </p>

<p>Sula ndéanann an Chúirt ordú iompair mar sin, ní mór di a bheith
sásta:</p>
<ul><li>Cé gur shínigh an leanbh an conradh dea-iompair nó ghlac sé/sí
    páirt sa chruinniú leis na Gardaí, lean an leanbh ar aghaidh lena
    (h)iompar frithshóisialta agus ní dóchúil go stopfaidh sé/sí </li>
  <li>Tá gá le hordú chun cosc a chur ar an leanbh leanúint ar aghaidh ag
    gníomhú mar sin </li>
  <li>I bhfianaise an tionchair nó an tionchair dhóchúil a bhíonn ag an
    iompar sin ar dhaoine eile, tá an t-ordú réasúnta sna cúinsí. </li>
</ul><p>Is féidir leis an gcúirt cibé téarmaí nó coinníollacha a mheasann sí
gur cuí iad a chur i bhfeidhm san ordú. <br>
Mar shampla, d'fhéadfadh an chúirt coinníoll a chuimsiú san ordú a luann
nár chóir do leanbh a bheith níos gaire ná 50 méadar do theach ar
chúisigh sé/sí crá ann nó d'fhéadfadh sí ordú do leanbh gan dul chuig
ionad siopadóireachta ar leith.</p>

<p>Le cois sin, féadann an chúirt éileamh ar an leanbh roinnt riachtanas
eile a chomhlíonadh maidir le tinreamh scoile nó tuairisc a thabhairt do
gharda, múinteoir nó duine eile le húdarás. </p>

<h3>Cé chomh fada a bhíonn ordú iompair i bhfeidhm? </h3>

<p>Bíonn ordú iompair a eisíonn Cúirt na Leanaí i bhfeidhm ar leanbh ar
feadh tréimhse uasta dhá bhliain ó dháta an ordaithe. Tá údarás ag an
gcúirt, áfach, an t-ordú a athrú nó a scaoileadh má iarrann an leanbh
lena mbaineann, a t(h)uismitheoirí nó a c(h)aomhnóir, nó ball den Ghardaí
ag grád nach bhfuil faoi bhun ghrád ceannfoirt air. </p>

<h3>An féidir le leanbh achomharc a dhéanamh i gcoinne ordú iompair? </h3>

<p>Is féidir le leanbh a eisíodh ordú iompair ina leith achomharc i gcoinne
an ordaithe a dhéanamh chuig an <a shape="rect" href="../courts_system/circuit_court.html">gCúirt Chuarda</a> laistigh de 21
lá ón dáta a eisíodh an t-ordú. Má tá sé ar intinn ag an leanbh nó ag
na tuismitheoirí nó caomhnóir achomharc a dhéanamh i gcoinne an ordaithe,
ní mór dóibh an ceannfort i gceannas ar an gceantar ina gcónaíonn an
leanbh a chur ar an eolas faoi. </p>

<h3>An bhfuil aon chionta a bhaineann le rabhaidh iompair? </h3>

<p>Nuair a chinneann garda rabhadh iompair a eisiúint i leith linbh féadann
an garda éileamh ar an leanbh a (h)ainm agus a s(h)eoladh a thabhairt dó/di
chun críche an rabhaidh iompair nó an taifid scríofa de. Mura dtugann an
leanbh ainm agus seoladh nó má thugann sé/sí ainm agus seoladh bréagach
nó míthreorach, tá an leanbh sin ciontach i gcion agus dlífear, ar é nó
í a chiontú go hachomair (Cúirt na Leanaí), <a href="../criminal_law/criminal_trial/maximum_fines_on_summary_conviction.html">aicme
E fíneáil</a> a chur air/uirthi. </p>

<h3>An bhfuil aon chionta a bhaineann le horduithe iompair? </h3>

<p>Má eisíonn Cúirt na Leanaí ordú iompair i leith linbh agus ní
chomhlíonann an leanbh sin an t-ordú iompair gan leithscéal réasúnta, tá
an leanbh sin ciontach i gcion agus dlífear, ar é nó í a chiontú go
hachomair (Cúirt na Leanaí), aicme D fíneáil nó coinneáil i scoil
coinneála leanaí ar feadh tréimhse nach mó ná 3 mhí, na an dá cheann, a
chur air nó uirthi. </p>

<p>Má ordaítear do leanbh fíneáil agus costais na n-imeachtaí a íoc nuair
a chiontaítear é/í in ordú iompair a bhriseadh, ní fhéadann iomlán na
fíneála agus na gcostas a bheith níos mó ná €1,500. </p>

<h3>An féidir cabhair dhlí shaor a chur ar fáil do leanbh i ndáil le
hiarratas chuig an gcúirt ar ordú iompair? </h3>

<p>Má tá leanbh faoi réir iarratais ón nGarda Síochána ar ordú iompair,
féadtar teastas le haghaidh cabhair dhlí shaor a thabhairt dó/di ar a
dtugtar <a shape="rect" href="../legal_aid_and_advice/legal_aid_certs.html">Teastas um Chabhair Dhlí
(Ordú Iompair)</a>. Beidh an chabhair dhlí sin ar fáil don leanbh freisin
má shocraíonn sé/sí achomharc a dhéanamh i gcoinne déanamh an ordaithe.
<br>
Má tá leanbh faoi réir iarratas chuig Cúirt na Leanaí agus níl sé/sí i
dteideal chabhair dhlí shaor, ansin ní mór don leanbh nó do thuismitheoirí
nó caomhnóir an linbh aon chostais a íoc a bhaineann le hionadaíocht
dhlíthiúil thar ceann an linbh. <br>
Ar an dul céanna, cé nach mbaineann aon chostas le hachomharc a dhéanamh
chuig an gCúirt Chuarda i gcoinne déanamh ordaithe, mura bhfuil an leanbh i
dteideal chabhair dhlí shaor ní mór don leanbh nó do thuismitheoirí nó
caomhnóir an linbh íoc as aon ionadaíocht dhlíthiúil thar ceann an linbh
san achomharc sin. </p>


</div>
<div class="topic base_wheretoapply">
<h2 class="topic base_wheretoapply_title" id="lfc181">Teagmhálacha</h2>

<p>Má tá iompar frithshóisialta ag dul i gcion ort ba chóir duit teagmháil
a dhéanamh le do stáisiún Gardaí áitiúil. Ba chóir duit a mhéid
faisnéise agus is féidir a sholáthar faoin iompar. Is féidir leat <a shape="rect" href="http://www.garda.ie/Stations/Default.aspx">sonraí
teagmhála do stáisiún Gardaí áitiúil a fháil anseo</a>. </p>


</div>
</div>
</html>
