<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Teastais Chúnaimh Dhlíthiúil
</title>
    
    <meta name="description" content="Eisítear réimse de theastais éagsúla chúnaimh dhlíthiúil in Éirinn. Faigh amach cad é a chiallaíonn gach teastas agus conas a fhaigheann tú teastas.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Teastais Chúnaimh Dhlíthiúil</h1>
	
<ul class="anchorlinks"><li><a href="#l0b3fe">Eolas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Le haon cheann de na teastais chúnaimh dhlíthiúil ar an liosta thíos a
fháil, ní mór duit iarratas a chur isteach agus a thaispeáint nach leor do
mhaoin le híoc as ionadaíocht dlí, nó, i gcás linbh, nach leor maoin an
linbh nó maoin thuismitheoirí nó chaomhnóra an linbh. Tá pionós, lena
n-áirítear príosúnacht, as faisnéis bhréagach nó mhíthreorach a chur ar
fáil d’fhonn teastas a fháil. </p>

<p>Caithfidh an chúirt a bheith sásta, chomh maith, go bhfuil an cion as ar
ciontaíodh thú de nádúr tromchúiseach, nó go bhfuil tosca eisceachtúla
ann, agus go bhfuil sé riachtanach chun leasa an cheartais go gcuirfí cúnamh
dlíthiúil ar fáil. </p>

<p>Tá roinnt teastas cúnaimh dhlíthiúil ann: </p>
<ul><li>Teastas Cúnaimh Dhlíthiúil (Cúirt Dúiche) </li>
  <li>Teastas Cúnaimh Dhlíthiúil (Triail Ar Díotáil) </li>
  <li>Teastas Cúnaimh Dhlíthiúil (Achomharc) </li>
  <li>Teastas Cúnaimh Dhlíthiúil (Cás Sonraithe) </li>
  <li>Teastas Cúnaimh Dhlíthiúil (Cúirt Uachtarach) </li>
  <li>Teastas Cúirte Coiriúil Speisialta </li>
  <li>Teastas Cúnaimh Dhlíthiúil (Ordú Iompraíochta) </li>
  <li>Teastas Cúnaimh Dhlíthiúil (Ordú Sibhialta) </li>
  <li>Teastais um chúnamh dlíthiúil (ordú monatóireachta)</li>
  <li>Teastais um chúnamh dlíthiúil (ordú um chosaint daoine)</li>
  <li>Teastais um chúnamh dlíthiúil (ordú atrialach)</li>
</ul><h2>Teastais Chúnaimh Dhlíthiúil </h2>

<h3>Teastas Cúnaimh Dhlíthiúil (Cúirt Dúiche) </h3>

<p>Nuair a chiontaítear thú den chéad uair agus nuair a thugtar os comhair
<a shape="rect" href="../courts_system/district_court.html">Cúirt Dhúiche</a>
thú, is féidir leat iarratas a dhéanamh le haghaidh Teastas Cúnaimh
Dhlíthiúil (Cúirt Dhúiche). Leis an teastas seo bíonn an <a shape="rect" href="../courtroom/solicitors.html">aturnae</a> atá sannaithe don chás i
dteideal íocaíocht a fháil as gach láithreas a dhéanann sé/sí sa Chúirt
Dhúiche. </p>

<p>Más dúnmharú an cúiseamh, nó má tá castacht dhóthanach ag baint leis
an gcás, beidh tú i dteideal aturnae agus <a shape="rect" href="../courtroom/barristers.html">abhcóide</a> araon leis an dTeastas
Cúnaimh Dhlíthiúil ag céim na Cúirte Dúiche. </p>

<h3>Teastas Cúnaimh Dhlíthiúil (Triail Ar Díotáil) </h3>

<p>Má chuirtear ar aghaidh thú ón Chúirt Dúiche le haghaidh trialach ag an
<a shape="rect" href="../courts_system/circuit_court.html">Cúirt Chuarda</a>
nó an <a shape="rect" href="../courts_system/high_court_criminal_jurisdiction.html">Príomhchúirt
Choiriúil</a> is féidir leat iarratas a dhéanamh ar Theastas Cúnaimh
Dlíthiúil (Triail Ar Díotáil). Is féidir an t-iarratas seo a dhéanamh
chuig an gCúirt Dúiche nuair atá an Chúirt Dúiche do do chur ar aghaidh
chun trialach nó, is féidir é a dhéanamh leis an gcúirt a dhéileálfaidh
le do chás. </p>

<p>Caithfidh tú a bheith ciontaithe as dúnmharú nó caithfidh gur léir don
chúirt gur chóir duit cúnamh dlíthiúil a bheith agat le cuidiú leat do
chás a ullmhú agus a chosaint, chun leasa an cheartais. Leis an teastas seo
beidh tú i dteideal aturnae agus abhcóide araon. </p>

<h3>Cúnaimh Dhlíthiúil (Achomhairc) </h3>

<p>Má chiontaítear tú as cion coiriúil agus más mian leat an ciontú sin
nó an pionós a gearradh a achomharc, is féidir leat iarratas a dhéanamh ar
Theastas Cúnaimh Dhlíthiúil (Achomharc). De ghnáth, déantar an t-iarratas
leis an gcúirt inar ciontaíodh tú. Má dhiúltaítear an t-iarratas sa
chúirt sin is féidir leat an teastas a fháil fós trí iarratas a dhéanamh
sa chúirt ina n-éistfear le d’achomharc. </p>

<p>Tá dhá dhóigh le hiarratas a dhéanamh leis an gcúirt achomhairc: </p>
<ul><li>Trí litir a chur chuig cláraitheoir na cúirte ag leagan amach fíorais
    an cháis agus forais d’achomhairc </li>
  <li>Trí iarratas a dhéanamh go díreach leis an gcúirt féin </li>
</ul><p>Le bheith incháilithe le haghaidh an teastais caithfidh an cúiseamh a
bheith as dúnmharú, nó caithfidh an chúirt a bheith sásta go bhfuil sé
riachtanach, mar gheall ar nádúr tromchúiseach an chiona, go mbeadh cúnamh
dlíthiúil agat, chun leasa an cheartais. </p>

<p>Leis an teastas seo tá tú i dteideal aturnae a bheith agat. Má tá an
t-achomharc chuig an Chúirt Achomhairc áfach, beidh tú i dteideal abhcóide
a bheith agat chomh maith. </p>

<h3>Teastas Cúnaimh Dhlíthiúil (Cás Sonraithe) </h3>

<p>Má chiontaítear thú as cion os comhair na Cúirte Dúiche nó na Cúirte
Cuarda, nó má tá tú ag déanamh achomhairc chuig an gCúirt Chuarda in
aghaidh do chiontaithe ag an gCúirt Dúiche, is féidir leis an mbreitheamh
atá ag éisteacht leis an gcás ceist dlí a thagann as an éisteacht a chur
ar aghaidh chuig an <a shape="rect" href="../courts_system/high_court_civil_jurisdiction.html">Ard-Chúirt</a>, an
Chúirt Achomhairc nó an <a shape="rect" href="../courts_system/supreme_court.html">Chúirt Uachtarach</a>. Tugtar cás
sonraithe air seo. Ar an dóigh chéanna, b’fhéidir go leagfadh breitheamh
na Cúirte Dúiche atá ag éisteacht leis an gcás, amach cás le haghaidh
bharúil na hArd-Chúirte. Sna cásanna seo is féidir leat iarratas a chur
isteach ar Theastas Cúnaimh Dhlíthiúil (Cás Sonraithe). </p>

<p>Má dhiúltaítear an t-iarratas chuig an gCúirt Dúiche nó chuig an
gCúirt Chuarda, is féidir leat iarratas a chur isteach ar theastas chuig an
gcúirt a mbeidh an cás sonraithe le héisteacht ann. Is féidir é seo a
dhéanamh trí: </p>
<ul><li>Litir a chur chuig cláraitheoir na cúirte ag leagan amach fíorais an
    cháis agus fáth an iarratais nó </li>
  <li>Iarratas a dhéanamh go díreach leis an gcúirt </li>
</ul><p>Le bheith i dteideal caithfidh an cion a bheith de nádúr tromchúiseach
nó caithfidh imthosca eisceachtúla a bheith i bhfeidhm. </p>

<h3>Teastas Cúnaimh Dhlíthiúil (Cúirt Uachtarach) </h3>

<p>Má bhíonn tú ag déanamh achomhairc in éadan chinneadh na Cúirte
Achomhairc leis an gCúirt Uachtarach is féidir leat iarratas a dhéanamh ar
Theastas Cúnaimh Dhlíthiúil (Cúirt Uachtarach). Ar an dóigh chéanna, má
chiontaítear as cion tú, is féidir leat iarratas a dhéanamh ar theastas
nuair a dhéanann tú achomharc faoi chinneadh na hArd-Chúirte sonraithe ag
breitheamh de chuid na Cúirte Dúiche chuig an gCúirt Uachtarach. Nuair a
bhíonn tú ag déanamh achomhairc in éadan chinneadh na hArd-Chúirte
caithfidh an cion a bheith de nádúr tromchúiseach nó caithfidh tosca
eisceachtúla a bheith i bhfeidhm. </p>

<p>Má dhiúltaítear iarratas ar Theastas Cúnaimh Dhlíthiúil (Cúirt
Uachtarach), is féidir leat iarratas a dhéanamh chuig an gCúirt Uachtarach
le teastas a fháil trí scríobh chuig an gcláraitheoir nó trí iarratas a
dhéanamh go díreach leis an gcúirt. <br>
Leis an dteastas seo tá tú i dteideal aturnae agus abhcóide araon a bheith
agat. </p>

<h3>Teastas na Cúirte Coiriúla Speisialta </h3>

<p>Is féidir leis an <a shape="rect" href="../courts_system/special_criminal_court.html">Cúirt Choiriúil
Speisialta</a> Teastas Cúnaimh Dhlíthiúil a dheonú ar dhuine atá
ciontaithe as cion os comhair na Cúirte Coiriúla Speisialta. Tá na
coinníollacha atá i bhfeidhm go díreach mar an gcéanna leis na
coinníollacha do Theastas Cúnaimh Dhlíthiúil (Triail Ar Dhíotáil). </p>

<p>Leis an teastas seo tá tú i dteideal seirbhísí aturnae agus abhcóide
araon. </p>

<h3>Teastas Cúnaimh Dhlíthiúil (Ordú Iompraíochta) </h3>

<p>Má tá do leanbh (faoi bhun 18) faoi réir ag aon imeachtaí cúirte maidir
le <a shape="rect" href="../children_and_young_offenders/anti_social_behaviour_by_children.html">ordú
iompraíochta</a> b’fhéidir go mbeifeá in ann iarratas a dhéanamh le
haghaidh Teastas Cúnaimh Dhlíthiúil (Ordú Iompraíochta). Caithfear a mheas
go bhfuil an iompraíocht fhríthshóisialta atá líomhanta de nádúr
tromchúiseach nó caithfidh imthosca eisceachtúla a bheith ann. </p>

<p>Má dheonaítear do theastas, tá do leanbh i dteideal aturnae a bheith aige
le haghaidh: </p>
<ul><li>Iarratas ó na gardaí le haghaidh ordaithe iompraíochta </li>
  <li>Iarratas uaitse nó ó do leanbh le hordú iompraíochta a athrú nó a
    urscaoileadh </li>
</ul><p>Tá do leanbh i dteideal aturnae agus abhcóide (má mheastar gur cuí sin)
le haghaidh: </p>
<ul><li>Achomharc a dhéanann tusa nó do leanbh in aghaidh ordaithe
    iompraíochta </li>
  <li>Aon imeachtaí san ArdChúirt, sa Chúirt Achomhairc nó sa Chúirt
    Uachtarach a bhíonn ann de thoradh iarratais ar nó achomharc in aghaidh
    ordaithe iompraíochta </li>
</ul><h3>Teastas Cúnaimh Dhlíthiúil (Ordú Sibhialta) </h3>

<p>Má tá tú faoi réir aon imeachtaí cúirte a bhaineann le <a shape="rect" href="../law_enforcement/anti_social_behaviour_by_adults.html">ordú
sibhialta</a> b’fhéidir go mbeifeá in ann iarratas a chur isteach le
haghaidh Teastas Cúnaimh Dhlíthiúil (Ordú Sibhialta). Caithfear go meastar
an iompraíocht fhríthshóisialta a bheith de nádúr tromchúiseach nó
caithfidh imthosca eisceachtúla a bheith ann. </p>

<p>Má dheonaítear teastas, tá tú i dteideal aturnae a bheith agat le
haghaidh: </p>
<ul><li>Iarratas ó na gardaí le haghaidh ordaithe shibhialta </li>
  <li>Iarratas uaitse le hordú sibhialta a athrú nó a urscaoileadh. </li>
</ul><p>Tá tú i dteideal aturnae nó abhcóide a bheith agat (má mheastar gur
cuí sin) le haghaidh: </p>
<ul><li>Achomharc a dhéanann tú i gcoinne ordaithe shibhialta </li>
  <li>Aon imeachtaí san Ard-Chúirt, sa Chúirt Achomhairc nó sa Chúirt
    Uachtarach a tharlaíonn de thoradh an iarratais ar achomharc in aghaidh
    ordaithe shibhialta </li>
</ul><h3>Teastais um chúnamh dlíthiúil (ordú monatóireachta)</h3>

<p>Má tá tú faoi réir ordú monatóireachta agus más mian leat iarratas a
dhéanamh ar na cúirteanna go ndéanfaí é a éagsúlú nó a aisghairm,
d’fhéadfá bheith in ann iarratas a dhéanamh ar theastas um chúnamh
dlíthiúil (ordú monatóireachta). Ní mór go mbíonn nádúr ar leith nó
cúinsí na gcoinníollacha a shonraítear san ordú monatóireachta chomh
heisceachtúil go mbraitheann an chúirt gur cheart cúnamh dlíthiúil a
cheadú ar mhaithe le ceartas.</p>

<p>Beidh tú i dteideal, leis an teastas seo, seirbhísí aturnae agus, má
mheasann an chúirt gur cuí, seirbhísí abhcóide a fháil.</p>

<h3>Teastais um chúnamh dlíthiúil (ordú um chosaint daoine)</h3>

<p>Má tá tú faoi réir ordú um chosaint daoine agus más mian leat iarratas
a dhéanamh ar na cúirteanna go ndéanfaí é a éagsúlú nó a aisghairm,
d’fhéadfá bheith in ann iarratas a dhéanamh ar theastas um chúnamh
dlíthiúil (ordú um chosaint daoine). Ní mór go mbíonn nádúr ar leith
nó cúinsí na gcoinníollacha a shonraítear san ordú um chosaint daoine
chomh heisceachtúil go mbraitheann an chúirt gur cheart cúnamh dlíthiúil a
cheadú ar mhaithe le ceartas.</p>

<p>Beidh tú i dteideal, leis an teastas seo, seirbhísí aturnae agus, má
mheasann an chúirt gur cuí, seirbhísí abhcóide a fháil.</p>

<h3>Teastais um chúnamh dlíthiúil (ordú atrialach)</h3>

<p>Má tá tú faoi réir aon imeachtaí sa Chúirt Achomhairc lena mbaineann
ordú atrialach, d’fhéadfá bheith in ann iarratas a dhéanamh ar theastas
um chúnamh dlíthiúil (ordú atrialach). Ní mór gur dealraitheach don
chúirt, ar mhaithe le ceartas, gur cheart go mbeadh cúnamh dlíthiúil agat
chun lámh chúnta a thabhairt duit i réiteach agus i dtabhairt faoi do
cháis. Beidh tú i dteideal, leis an teastas seo, chun aturnae agus abhcóide
a fháil.</p>
</div>
</div>

</html>
