<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Gabhálacha
</title>
    
    <meta name="description" content="Cad a tharlaíonn nuair a ghabhtar in Éirinn thú? Aimsigh breis faisnéise faoi bharántais agus na rialacha a rialaíonn gabhálacha.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Gabhálacha</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Duine a thógáil nó a choinneáil agus a thabhairt ós comhair na Cúirte
Dúiche taobh istigh d'achar réasúnta atá i gceist le gabháil.</p>

<p>Ní féidir duine a ghabháil ar mhaithe le <a href="../evidence/evidence_introduction.html">fianaise</a> a bhailiú nó
"le cúnamh a thabhairt do na Gardaí ina gcuid fiosrúchán".</p>

<p>Ní mór thú a chur ar an eolas cén fáth a bhfuil tú á ghabháil, mar
shampla, mar gheall go bhfuiltear in amhras gur ghoid tú earraí. Má ghabhtar
thú faoi <a href="http://www.irishstatutebook.ie/1939/en/act/pub/0013/sec0030.html#zza13y1939s30">Alt
30</a> den <a href="http://www.irishstatutebook.ie/1939/en/act/pub/0013/index.html">Acht um
Chiontaí in Aghaidh an Stáit, 1939</a>, ní gá thú a chur ar an eolas go
díreach faoi cén fáth a bhfuil tú á ghabháil, ní gá ach a rá duit go
bhfuil tú á ghabháil faoin alt sin. </p>

<p>Má théann duine dá d(h)eoin féin chuig Stáisiún na nGardaí le cúnamh
a thabhairt dóibh ina gcuid fiosrúchán agus má chuirtear ceisteanna
air/uirthi ní mór a chur in iúl dó/dí gurb é sin atá ag tarlú agus ní
mór do na Gardaí a dhéanamh soiléar dó/dí go bhfuil sé/síor leis an
stáisiún a fhágáil ag am ar bith muna bhfuil sé/sí gafa acu.</p>

<p>Is minic go mbíonn barántas faighte le duine a ghabháil. Ach ní i
gcónaí go mbíonn gá le barántas.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Gabháil gan barántas</h3>

<p>Is féidir duine a ghabháil gan barántas nuair atá Garda den tuairim, le
fáth réasúnta, go bhfuil coir déanta agus go bhfuil an duine sin ciontach
as an gcoir (<a href="http://www.irishstatutebook.ie/1997/en/act/pub/0014/sec0004.html#sec4">Alt
4 den Acht an Dlí Coiriúil 1997</a>). Is ionann ‘cion inghabhála’ agus
cion a bhféadfaí príosúnacht 5 bliana nó níos mó a ghearradh dá bharr,
i gcás duine nach bhfuil aon chiontuithe aige/aici roimhe seo. Bronnann
dlíthe sonracha cumhachtaí sonracha gabhála ar na Gardaí, chomh maith. Mar
shampla, féadfaidh Garda thú a ghabháil faoi na hAchtanna um Thrácht ar
Bhóithre gan bharántas má bhíonn sé/sí in amhras go bhfuil cion á
dhéanamh agat maidir le tiomáint faoi thionchar alcóil. </p>

<h3>Iontráil in áitreabh agus an áit a chuardach le duine a ghabháil</h3>

<p>Má tá barántas faighte ag Garda le duine a ghabháil tá sé de cheart
aige/aici dul isteach in áitreabh agus an áit a chuardach má bhíonn sé/sí
den tuairim go bhfuil an duine sin ann. Ní mór dó/dí féin a chur in iúl
cé hé/í féin, cead iontrála a éileamh agus a rá cén fáth go bhfuil
sé/sí ann. Má dhiúltaítear don Gharda teacht isteach tá sé de cheart
aige/aici doirse taobh amuigh agus istigh a bhriseadh le fáil isteach. </p>

<p>Nuair nach bhfuil aon bharántas gafa ag an nGarda is féidir leis/léi dul
isteach in áitreabh agus é a chuardach má tá cúis réasúnta aige/aici le
ceapadh go bhfuil an duine ann. Ach, más teach cónaithe atá i gceist ní
féidir leis an nGarda teacht isteach gan cead ón duine a chónaíonn ann ach
amháin sa chás:</p>
<ul><li>Gurb é an té atá i gceist a ghabháil a chónaíonn ann</li>
  <li>Go bhfuil an duine feicthe taobh istigh nó ag dul isteach sa teach
    cónaithe ag an nGarda</li>
  <li>Go gceapann an Garda, le cúis réasúnta, go n-éalóidh an duine nó go
    gcuirfidh an duine bac ar an dlí an fhad agus a bheadh barántas dhá lorg
    ag an nGarda nó </li>
  <li>Má cheapann an Garda, le cúis réasúnta, go mbeidh coir déanta ag an
    duine roimh a bheidh deis ag an nGarda barántas gafa a fháil. </li>
</ul><h3>Bealach le duine a ghabháil</h3>

<p>Ní féidir úsáid a bhaint as an láimh láidir le duine a ghabháil ach
amháin sa chás go bhfuil sé fíor riachtanach. </p>

<p>Nuair a ghabhann Garda duine beidh air/uirthi láimh a leagan ar a c(h)orp
nó an duine a choinneáil ar bhealach eile. Más coir choiriúil atá i gceist
leis an ngabháil ní mór a chur in iúl don duine ag an am cén chúis atá
le cur ina c(h)oinne ach amháin sa chás go bhfuil sé fíor shoileár (mar
shampla, duine a bheadh gafa le linn dó/dí a bheith ag déanamh na coire) </p>

<p>Tar éis duine a chúisiú ní mór don Gharda foláireamh mar seo a leanas
a thabhairt dó/dí "Ní gá duit tada a rá muna bhfuil fonn ort, ach
scríofar síos aon rud a dheireann tú agus d'fhéadfaí é a úsáid mar
fhianaise."</p>

<p>Nuair a thugtar duine chuig Stáisiún na nGardaí ní mór sonraí na coire
a leagan amach ar "bhileog cúise". Ní mór cóip de na sonraí a thabhairt
don té atá cúisithe. Déanfaidh an Garda an duine a chúisiú go foirmiúil
tríd gach cúis a léamh agus tabharfar foláireamh don duine tar éis gach
cúis a léamh amach. Ní mór don Gharda nóta a dhéanamh d'aon fhreagra a
thugann duine. </p>

<h3>An té atá gafa a chuardach</h3>

<p>Is féidir le Garda an duine a chuardach tar éis é/í a ghabháil agus na
nithe seo a leanas a thógáil</p>
<ul><li>Nithe a cheapann sé/sí a bheith bainteach leis an gcoir, nó fianaise
    maidir leis an gcoir lena bhfuil an duine cúisithe</li>
  <li>Nithe a cheapann sé/sí a bheith bainteach leis an gcoir, nó fianaise
    maidir le aon choir eile nó</li>
  <li>Nithe go bhféadfadh duine a úsáid le é/í féin nó duine eile a
    ghortú nó le damáiste a dhéanamh do mhaoin nó le héalú</li>
</ul><h3>Módh oibre tar éis na gabhála</h3>

<p>Nuair atá duine cúisithe agus forláireamh tugtha, ní mór an duine </p>
<ul><li>A scaoileadh amach ar bhannaí faoi chúram an té atá i gceannas an
    stáisiúin (bannaí ar a dtugtar bannaí stáisiúin nó</li>
  <li>A thabhairt ó stáisiún na nGardaí chuig an gCúirt Dúiche chomh
    luath agus is féidir. Más tar éis 5i.n. a dhéantar duine a ghabháil is
    féidir an duine a thabhairt ós comhair na Cúirte Dúiche chomh luath
    agus is féidir roimh an meán lae an lá dár gcionn. Is féidir leis an
    mBreitheamh sa Chúirt Dúiche an duine a shaorú ar bhannaí nó a
    choinneáil siar faoi athchúirt<span style="font-weight: bold;">.</span>
  </li>
</ul><p>Ní féidir tú a choinneáil i stáisiún Garda ach amháin i gcúinsí
áirithe ar feadh tréimhse ama sula dtugtar chun cúirte tú. Faoin <a href="http://www.irishstatutebook.ie/1984/en/act/pub/0022/index.html">Acht um
Cheartas Coiriúil 1984</a>, is féidir tú a choinneáil i stáisiún Garda ar
feadh chomh fada le 12 uair. Caithfidh an cion a bhfuiltear in amhras fút ina
leith a bheith mar cheann a d’fhéadfaí pionós na príosúnachta a
ghearradh air ar feadh 5 bliana ar a laghad. Ritheann an tréimhse 12 uair ón
tráth a ghabhtar tú, ach féadann tú aontú ar thréimhse scíthe idir 12
meánoíche agus 8 r.n., agus ní áireofar leis an 12 uair í seo.</p>

<p>Má ghabhtar tú, ní chaitheann tú aon ní a rá de ghnáth. Má ghabhtar
tú faoin Acht um Cheartas Coiriúil 1984, ámh, ní mór duit d'ainm agus
seoladh a insint do na Gardaí. Níl aon chumhacht ghinearálta ag na Gardaí
le méarloirg a ghabháil ná le tástálacha fóiréinseacha a dhéanamh.
Féadann siad na nithe sin a dhéanamh má thoilíonn tú, nó má bhíonn
cumhacht faoi leith acu de réir dlíthe ar leith, mar shampla, de réir an
Achta um Chiontaí in aghaidh an Stáit nó an <a href="http://www.irishstatutebook.ie/1976/en/act/pub/0014/index.html">tAcht um
an Dlí Coiriúil de 1976</a>. Faoi réir Alt 30 den Acht um Chiontaí in
aghaidh an Stáit; féadtar tú a choinneáil ar feadh chomh fada le 48 uair
sula dtugtar os comhair na Cúirte tú.</p>

<p>Más amhlaidh tú a bheith faoi choinneáil, ní mór tú a chur ar an eolas
faoi do cheart chun dul i gcomhairle le dlíodóir. Féach ar ár ndoiciméad
maidir le <a href="treatment_in_custody.html">cóireáil i gcoimeád</a>.</p>

<h3>Díolúine ó ghabháil</h3>
<ul><li>Ní féidir ambasadóirí agus a gcoimhdeacht agus oifigigh
    taidhleoireachta eile a dhéanann ionadaíocht ar son rialtas eachtranach a
    ghabháil nuair atá cónaí sa tír seo orthu. </li>
  <li>Ní féidir baill de Thithe an Oireachtais a ghabháil ar a mbealach
    chuig, ó agus taobh istigh de cheachtar den dá Theach Oireachtais, ach
    amháin sa chás go bhfuil tréas, feileonacht nó briseadh síochána i
    gceist. </li>
</ul></div>
</div>
</html>
