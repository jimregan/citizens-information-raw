<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Ráitis ó dhaoine atá faoi amhras
</title>
    
    <meta name="description" content="Tá cur síos anseo ar a tharlaíonn má dhéanann duine a bhfuil amhras coire air/uirthi ráiteas.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Ráitis ó dhaoine atá faoi amhras</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l555d1">Rialacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Is caighdeáin a aithnítear go hidirnáisiúnta sa dlí iad <a href="right_to_silence_in_criminal_cases.html">an ceart tosta</a> agus an
ceart gan tú féin a ionchoiriú. Tugann Airteagal 38.1 de <a shape="rect" href="/ga/government_in_ireland/irish_constitution_1/">Bhunreacht na hÉireann</a>
agus Airteagal 6 de <a shape="rect" href="http://conventions.coe.int/Treaty/en/Treaties/Html/005.htm">Choinbhinsiún
na hEorpa um Chearta an Duine</a> cosaint do shaoránaigh ó aon iachall a
bheith curtha orthu ráitis a dhéanamh a mbíonn admháil chiontachta mar
thoradh orthu. Ní mór do na Gardaí na focail seo a leanas a rá sula bhfuil
cead acu ráiteas a thógáil ó dhuine atá faoi amhras:</p>

<p>''Ní gá duit aon cheo a rá mura bhfuil fonn ort, ach má dheireann tú
aon cheo scríofar síos é agus d'fhéadfadh sé go mbainfí úsáid as mar
fhianaise.'' </p>

<p>Is iad na focail seo ar a dtugtar an <em>rabhadh</em>. Ciallaíonn sé nach
mór tú a chur ar an eolas nach bhfuil aon oibleagáid dlíthiúil ort aon rud
a rá ná ráiteas a dhéanamh.</p>
</div>

<div class="topic base_rules">
<h2 class="topic base_rules_title" id="l555d1">Rialacha</h2>

<h3>An bhfuil rialacha ann a bhaineann le ráitis a ghlacadh?</h3>

<p>Tá. Is <em>Rialacha na mBreithiúna</em> a thugtar ar na rialacha a
chlúdaíonn tógáil ráitis ó dhaoine atá faoi amhras. Is i 1912 a cuireadh
le chéile iad seo i dtosach báire, agus is treoir do na Gardaí iad nuair
atá coir á imscrúdú acu, chun a chinntiú go gcaitear go cóir le daoine
atá faoi amhras. Níl fórsa dlí ag Rialacha na mBreithiúna, ach tá seans
an-mhaith ann go ndiúltóidh breitheamh a bheidh ag stiúradh triail
choiriúil d'aon ráiteas a tógadh ó dhuine atá faoi amhras, ar bhealach a
bhriseann na rialacha seo. </p>

<p>Difir an-tábhachtacht idir ráiteas a dhéantar go neamhthoilteanach agus
ráiteas a ghlactar a sháraíonn Rialacha na mBreithiúna ná, cé nach mór
ráiteas neamhthoilteanach a eisiamh i dtriail,<em>is féidir</em> leis an
mbreitheamh an ráiteas a tógadh a sháraíonn Rialacha na mBreithiúna a
cheadú (má shocraíonn sé/sí féin é seo). I bhfocail eile, tá discréid
ag an mbreitheamh ráitis den chinéal seo a thógáil san áireamh nó a
eisiamh. </p>

<p>Cé go bhfuil naoi riail ann, is é an phríomhchuspóir atá acu ná a
chinntiú go bhfuil aon duine atá faoi amhras is atá chun ráiteas a
dhéanamh leis na Gardaí curtha ar an eolas maidir lena gceart tosta, tríd an
rabhadh a thabhairt. </p>

<p>Má dhéanann tú ráiteas leis na Gardaí agus go dtugann na Gardaí an
rabhadh duit sula dtógtar an ráiteas, ansin is féidir an méid atá sa
ráiteas a úsáid in aon chás cúirte nó triail a tharlaíonn ina dhiaidh.
Go minic, is éard a bhíonn i ráiteas a dhéanann duine atá faoi amhras ná
admháil ar an bpáirt a bhí aige/aici féin i gcoir. Má dhéanann tú
admháil i ráiteas, breathnaíonn na cúirteanna go cúramach ar na cúinsí a
bhain le tógáil an ráitis ina rinneadh an admháil. </p>

<p>Is í an tsaincheist is tábhachtai a bhaineann le hadmháil scríofa (nó
ráiteas) ná an rinneadh an admháil go deonach. Ní féidir admhálacha
(béil nó scríofa) a rinne duine atá faoi amhras roimh thriail nó chás
cúirte, a chruthú i gcoinne an duine ach amháin má rinneadh go deonach agus
go toilteanach iad. Ionas go mbeidh sé deonach agus toilteanach, ní féidir
dóchas nó imní dul i bhfeidhm ar admháil, trí bhagairt, geallúint nó
aslú. Déanfar cinneadh gur ráiteas neamhthoilteanach a bheidh in aon
ráiteas admhála a dhéanann duine atá faoi amhras faoi chúinsí den
chineál seo. </p>

<h3>Conas a bheidh a fhios ag an gcúirt má tá ráiteas
neamhthoilteanach?</h3>

<p>Go ginearálta, aon rud a chuireann in iúl duit go mbeidh do sheasamh i
leith na coire <strong>níos fearr</strong> má dhéanann tú ráiteas admhála
(nó níos measamura ndéanann), fágann sé go bhfuil an ráiteas
neamhinghlactha, mar go raibh sé neamhthoilteanach. </p>

<p>Thar na mblianta, tá na cúirteanna tar éis a bheith an-ghéar faoi aon
rud a d'fhéadfadh a bheith ina aslú, ina bhagairt nó ina gheallúint. I
gcás <em>The People-v-Murphy [1947] I.R.236</em> d'úsáid duine de na Gardaí
an ráiteas “you are all right” leis an duine faoi amhras sular thóg siad
ráiteas uaidh, agus chinn an chúirt gur chiallaigh sé sin “you will be all
right”, rud a dúirt an chúirt a bhí ina mhealladh míchóir. </p>

<p>Déanann <a shape="rect" href="http://www.irishstatutebook.ie/1997/en/si/0074.html">an tAcht um Cheartas
Coiriúil 1984 Rialacháin 1997 (Taifeadadh Leictreonach ar Agallaimh)</a>
foráil i gcomhair taifeadadh leictreonach ar agallaimh áirithe i stáisiún
na nGardaí. Má choinnítear i stáisiún Gardaí tú tar éis do ghabhála
faoi fhorálacha:</p>
<ul><li>Alt 30 den <a href="http://www.irishstatutebook.ie/1939/en/act/pub/0013/index.html">Acht
    um Chiontaí in Aghaidh an Stáit 1939</a></li>
  <li>Alt 4 den <a href="http://www.irishstatutebook.ie/1984/en/act/pub/0022/index.html">Acht
    um Cheartas Coiriúil 1984</a></li>
  <li>Alt 2 den <a href="http://www.irishstatutebook.ie/1996/en/act/pub/0029/index.html">Acht
    um Cheartas Coiriúil (Gáinneáil ar Dhrugaí) 1996</a></li>
  <li>Alt 42 den <a href="http://www.irishstatutebook.ie/1999/en/act/pub/0010/index.html">Acht
    um Cheartas Coiriúil 1999</a></li>
  <li>Alt 50 den <a href="http://www.irishstatutebook.ie/2007/en/act/pub/0029/index.html">Acht
    um Cheartas Coiriúil 2007</a></li>
  <li>Alt 16 nó 17 den <a href="http://www.irishstatutebook.ie/2010/en/act/pub/0027/index.html">Acht
    um Nós Imeachta Coiriúil 2010</a></li>
</ul><p>ní mór d'agallamh leis na Gardaí a thaifead go leictreonach. Is féidir
leat tuilleadh a léamh faoi <a shape="rect" href="detention_after_arrest.html">choinneáil i ndiaidh gabhála anseo</a>.
</p>

<p>I gcás na gcúirteanna agus an duine faoi amhras, tugann sé cruthúnas
dóibh an rinneadh ráitis go toilteanach nó nach ndearnadh. Tá sé tar éis
beagnach fáil réidh leis an nós a bhí ag daoine faoi amhras gearáin agus
líomhaintí a dhéanamh faoi mhí-úsáid ó na Gardaí agus líomhaintí gur
cuireadh iachall orthu ráitis neamhthoilteanacha a dhéanamh. </p>

<h3>Cén nós imeachta atá ann chun ráitis a thógáil ó dhaoine atá faoi
amhras? </h3>

<p>Má chinneann tú ráiteas a dhéanamh, ní mór do na Gardaí an rabhadh a
thabhairt duit a chuireann ar an eolas tú faoin gceart atá agat gan aon rud a
rá. Ní mór an rabhadh seo a bheith san áireamh ag an líne bairr den
ráiteas scríofa. Scríobhtar síos a bhfuil sa ráiteas ansin, agus is tú
féin nó na Gardaí a dhéanann é seo. Is iad na Gardaí a dhéanann é seo
go hiondúil, ach is féidir leat féin an ráiteas a scríobh síos más mian
leat. </p>

<p>Nuair atá do ráiteas á thógáil síos acu, ní ceadmhach do na Gardaí
croscheistiú a dhéanamh ort. Is ceadmhach dóibh ceisteanna a chur ort chun
soiléiriú a dhéanamh ar aon rud a dúirt tú atá míshoiléir. Nuair atá
tú críochnaithe ag tabhairt an ráitis, léifidh na Gardaí an ráiteas duit,
nó tabharfaidh siad rogha duit é a léamh tú féin. </p>

<p>Tabharfaidh na Gardaí rogha duit ansin athruithe a dhéanamh ar an ráiteas
nó rudaí a chur leis más mian leat. Déantar é sin a thaifeadadh ag
deireadh an ráitis mar seo a leanas. </p>

<p>''Tá an ráiteas seo léite agam (nó dom), agus tugadh an rogha dom aon
cheartúcháin a dhéanamh a cheap mé a bhí riachtanach. </p>

<p>Tá sé ceart''. </p>

<p>Ar deireadh, déarfaidh na Gardaí leat an ráiteas a shíniú. Ba chóir an
síniú seo a dhéanamh ar an gcéad líne eile atá ar fáil agus ba chóir
dóibh siúd atá i láthair a bheith ina bhfínnéithe aige. I gcás
ógánaigh, ba chóir do thuismitheoir, duine fásta gaolta nó caomhnóir a
bheith ina bhfinnéithe ag an síniú freisin. </p>

<p>Má dhiúltaíonn tú an ráiteas a shíniú cuirfidh na Gardaí na focail
''Diúltaithe síniú a thabhairt'' ann agus cuirfear na cúiseanna ar
diúltaíodh síos freisin. I gcás dhuine faoi amhras atá neamhliteartha (is
é sin, duine nach bhfuil léamh ná scríobh aige/aici) iarrtar air/uirthi
marc a chur in áit an tsínithe.</p>

<h3>An féidir le duine atá faoi amhras cóip den ráiteas a fháil? </h3>

<p>Má dhéanann tú ráiteas leis na Gardaí tá tú i dteideal cóip den
ráiteas a fháil saor in aisce. Má fhostaíonn tú aturnae tar éis duit do
ráiteas a dhéanamh, tá do aturnae i dteideal cóip den ráiteas a fháil
saor in aisce. </p>

<p>Má dhéanann tú ráiteas leis na Gardaí agus go ndéantar é a thaifead
go leictreonach, tá tusa nó d'aturnae i dteideal cóip den taifead
leictreonach a fháil. Níl aon táille i gceist ar an téip seo. </p>

<p>Má tá an choir chéanna curtha i leith dhuine eile agus gur tógadh a
ráiteas siúd uaidh féin, níor chóir do na Gardaí an ráiteas seo a léamh
duit. Ba chóir go dtabharfaí cóip den ráiteas duit, áfach, agus níor
chóir do na Gardaí aon rud a rá a bheadh ag lorg freagra.</p>
</div>
</div>
</html>
