<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Bannaí agus Urra
</title>
    
    <meta name="description" content="Cad iad na saghsanna éagsúla de bhannaí, bannaí a dhiúltú, agus na hiarmhairtí a bhaineann le bannaí a shárú?">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Bannaí agus Urra</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l555d1">Rialacha</a></li><li><a href="#leaf83">Conas iarratas a dhéanamh</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Má dhéantar duine a ghabháil agus a chúisiú le coir, tabharfar ós
comhair na Cúirte Dúiche é/í chomh luath agus is féidir. Is féidir
iarratas a chur ós comhair na cúirte go scaoilfí an duine amach ar
<em>bhannaí.</em></p>

<h3>Bannaí</h3>

<p>Scaoiltear duine ar bhannaí mar gheall ar bhanna nó geallúint a dhéanann
sé/sí féin nó duine eile (urra) le cinntiú go mbeidh an duine atá
cúisithe i láthair le dul ós comhair na cúirte dá t(h)riail. Glactar leis
go bhfuil duine neamhciontach go dtí go bhfuil sé cruthaithe go bhfuil
sé/sí ciontach agus is ar an mbunús sin a scaoiltear duine ar bhannaí. </p>

<p>Má théann duine faoi bhannaí tá sé/sí ag glacadh leis go dtiocfaidh
sé/sí ós comhair na cúirte leis na cúiseanna atá curtha ina leith a
fhreagairt. </p>

<p>Má chuirtear ar aghaidh thú chun trialach sa <a href="../courts_system/special_criminal_court.html">Chúirt Choiriúil
Speisialta</a>, ní féidir leat bannaí a fháil mura n-ordaíonn an
Stiúrthóir Ionchúiseamh Poiblí a mhalairt.</p>

<h3>Urraí nó Daoine Bannaí</h3>

<p>D'fhéadfadh sé go mbeidh an chúirt sásta le geallúint ón té atá
cúisithe go mbeidh sé/sí i láthair sa chúirt leis na cúiseanna atá
curtha ina c(h)oinne a fhreagairt. D'fhéadfadh sé go ndéanfaidh an chúirt
cinneadh go bhfuil "urra neamhspléach" ag teastáil le cinntiú go mbeidh an
duine i láthair. </p>

<p>Duine a ghlacann freagracht air/uirthi féin go mbeidh an té atá cúisithe
i láthair sa chúirt é/í urra neamhspléach. Geallann sé/sí suim airgid a
íoc leis an gcúirt muna dtagann an té atá cúisithe ós a comhair. </p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Cineáil Bhannaí</h3>

<h3>Bannaí Stáisiúin</h3>

<p>Nuair a thugann Garda isteach i Stáisiún na nGardaí duine faoi choimeád,
is féidir leis an stáisiún an duine sin a scaoileadh ar bhannaí le nó gan
urraí. Is é/í an Garda atá i gceannas an stáisiúin a dhéanann cinneadh
cé mhéid airgid a bheidh i gceist leis an mbanna. Ní mór don té atá
cúisithe geallúint a thabhairt a bheith i láthair ag an gCúirt Dúiche ar
dáta faoi leith. </p>

<h3>Bannaí Cúirte</h3>

<p>Nuair a thagann duine ós comhair na <a href="../courts_system/district_court.html">Cúirte Dúiche</a> is féidir
leis an m<a href="../courtroom/judge.html">Breitheamh</a> é/í a
choinneáil faoi choimeád nó a scaoileadh ar choinníollacha bannaí le nó
gan urra. Is é/í an breitheamh a dhéanann an cinneadh cé mhéid airgid a
bheidh i gceist leis an mbanna. </p>

<p>Má thugtar cead do dhuine dul ar bhannaí ní mór dó/dí (nó a (h)urra)
ar a laghad aon thrian den mhéid airgid atá geallta sa bhanna a íoc.
Aisíocfar an t-airgead má thagann an té atá cúisithe ós comhair na
cúirte mar a gheall sé/sí. </p>

<p>Féadfaidh an Stiúrthóir Ionchúiseamh Poiblí an cinneadh a achomharc
chun bannaí a dheonú duit nó coinníollacha do bhannaí a achomharc leis an
Ard-Chúirt.</p>

<p>Má dhiúltaíonn an Chúirt Dúiche duine a scaoileadh ar bhannaí <a shape="rect" href="detention_after_arrest.html">coinneofar siar faoi
choimeád</a> an duine sin. Is féidir le duine achomharc faoin gcinneadh sin a
chur ós comhair na hArdchúirte. </p>

<h3>Bannaí na hArdcúirte</h3>

<p>Má chuirtear cúiseanna a bhaineann le tréas, coireanna cogaidh,
dúnmharú, iarracht duine a dhúnmharú, comhcheilg le dúnmharú nó
píoráideacht agus cinedhíothú, i leith duine níl sé de chumhacht ag an
gCúirt Dúiche an duine sin a scaoileadh ar bhannaí. Níl cead ag an gCúirt
Dúiche ach an oiread duine atá cúisithe le coireanna faoi leith a bhaineann
leis an <a href="http://www.irishstatutebook.ie/1939/en/act/pub/0013/index.html">Acht um
Chiontuithe in Aghaidh an Stáit 1939</a> agus leis an <a href="http://www.irishstatutebook.ie/1963/en/act/pub/0001/index.html">Acht um
Rúndachta Oifigiúil 1963</a>. </p>

<p>Sna cásanna sin, ní mór don té atá cúisithe nó dá (h)ionadaí dlí
iarratas a chur ós comhair na <a href="../courts_system/high_court.html">hArdcúirte</a> ar bhannaí. </p>

<h3>Rudaí nach mór don Chúirt a chur san áireamh</h3>

<p>Tá roinnt rudaí ar a mbunófaidh an Chúirt Dúiche an cinneadh duine a
scaoileadh ar bhannaí nó bannaí a dhiúltú:</p>
<ul><li>An bhfuil cosúlacht ann go n-éalóidh an duine </li>
  <li>Más coir throm atá curtha i leith an duine an bhfuil cosúlacht ann go
    ndéanfaidh sé/sí coir throm eile agus é/í saor ar bhannaí. Is coir
    throm aon choir lena mbaineann téarma sa phríosún de 5 bhliain </li>
  <li>Má rugadh ar an duine atá cúisithe agus é/í i mbun na coire </li>
  <li>An bhfuil seans ann go gcuirfidh an duine isteach ar fhianaise, ar
    fhinnéithe nó ar bhaill den ghiúiré </li>
  <li>Ar sháraigh an duine téarmaí bannaí cheana. </li>
  <li>Cén sórt duine atá i gceist agus an bhfuil stair coireanna aige/aici
  </li>
  <li>A s(h)aol pearsanta (an bhfuil clann, post agus teach, &amp; rl ag an
    duine) </li>
  <li>An bhfuil ceangal ag an duine leis an Stát seo - i.e., áitreabh, clann,
    fostaíocht </li>
  <li>An bhfuil an duine sásta aontú le coinníollacha faoi leith (e.g., a
    p(h)ás a thabhairt suas) </li>
  <li>Cé chomh trom atá an choir atá curtha i leith an duine </li>
  <li>Cén bhreith gur dócha a bheadh ann dá mbeadh an duine ciontach </li>
  <li>Cé chomh láidir atá an fhianaise i gcoinne an duine </li>
  <li>An bhfuil na Gardaí i gcoinne an duine a scaoileadh ar bhannaí. </li>
</ul><h3>Daoine nach féidir glacadh leo mar urraí ná mar dhaoine bannaí</h3>

<p>Ní féidir leis an gcúirt diúltú glacadh le duine mar urra bunaithe go
simplí ar a d(h)rocháil morálta nó ar a c(h)laonadh polaitiúil. Ach, is
féidir diúltú glacadh le duine mar urra má tá sé soiléar nach mbeadh an
duine sin in ann an suim airgid atá luaite leis an mbanna a íoc dá
sárófaí coinníollacha na mbannaí. </p>

<p>Ní féidir glacadh leis na daoine seo a leanas mar urraithe bhannaí:</p>
<ul><li>dlíodóir an té atá cúisithe </li>
  <li>aon duine atá faoi 18 bliain d'aois </li>
  <li>aon duine atá faoi choimeád </li>
  <li>iad siúd a bhfuil cionta ina leith roimhe seo</li>
  <li>iad siúd a dearbhaíodh go bhfuil siad ina bhféimheach le hOrdú na
    Cúirte.</li>
</ul><h3>Diúltú Bannaí</h3>

<p>Má chuirtear cion tromchúiseach i leith duine féadfaidh cúirt diúltiú
d'iarratas an té sin go ligfaí é nó í amach ar bhannaí. Tá na fáthanna
séanta seo leagtha síos i <a shape="rect" href="http://www.irishstatutebook.ie/1997/en/act/pub/0016/index.html">gCuid 2
den Acht um Bannaí, 1997</a>. Féadfaidh na cúirteanna iarratas a shéanadh
má mheastar gur gá é chun duine a chosc ó chion a dhéanamh fad atá sé
nó sí amuigh ar bhannaí. I measc na rudaí a chuireann an chúirt san
áireamh agus cinneadh á dhéanamh aici bannaí a shéanadh tá: </p>
<ul><li>Fianaise nó aighneacht faoin gcineál coire atá á chur i leith duine
    agus a thromchúisí is atá sí. </li>
  <li>Géire an phianóis atá leagtha síos de réir an dlí don choir sin;
  </li>
  <li>Treise an cháis in aghaidh an chúisí; </li>
  <li>An cosúlacht go mbeidh an triail ann gan ró-mhoill; </li>
  <li>An tArd-Aighne a bheith ina aghaidh; </li>
  <li>Gur ciontaíodh an cúisí cheana féin, fiú má tá achomharc cúirte
    á dhéanamh aige nó aici faoin scéal is nach ndearnadh cinneadh faoi is
    nár tarraingíodh siar é; agus </li>
  <li>Aon chion eile atá curtha i leith an té atá cúisithe agus a bhfuil
    sé nó sí ag fanacht le triail dá bharr. </li>
</ul><h3>Céard a tharlaíonn má sháraíonn duine na bannaí</h3>
<ul><li>Má theipeann ar dhuine teacht i láthair na cúirte mar a bhí
    aontaithe, éiseófar barántas binse leis an duine sin a ghabháil. Beidh
    ordú tugtha do na Gardaí an duine a ghabháil agus a thabhairt ós
    comhair na cúirte. </li>
  <li>Íocfaidh tú an tsuim airgid a sonraíodh sa chúirtbhanna agus/nó do
    bhanna urra neamspleách.</li>
  <li>Beidh cion breise coiriúil déanta agat ar a ngearrtar pionós uasta <a href="../criminal_law/criminal_trial/maximum_fines_on_summary_conviction.html">fíneáil
    Aicme A</a> agus/nó príosúnacht 12 mhí. Tá an phianbhreith seo leagtha
    síos in <a href="http://www.irishstatutebook.ie/1984/en/act/pub/0022/sec0013.html#zza22y1984s13">Alt
    13 den Acht um Cheartas Coiriúil, 1984</a> arna leasú.</li>
  <li>Diúltófar bannaí a thabhairt duit amach anseo</li>
</ul><p>Féadfaidh tú a thaispeáint go raibh cúis réasúnta agat gan teacht i
láthair ar an dáta. I measc na gcúinsí féideartha, d’fhéadfadh an méid
a leanas a bheith i gceist: breoiteacht, éigeandáil teaghlaigh, nó bás
duine mhuinteartha. Tá sé faoi lánrogha na cúirte, áfach, i gcónaí
maidir le cibé acu an bhfuil an leithscéal sin inghlactha nó nach bhfuil.</p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<h3>Bannaí Stáisiúin</h3>

<p>Tar éis duine a ghabháil agus a thabhairt chuig Stáisiún na nGardaí
d'fhéadfadh sé go ndéanfaidh an duine atá i gceannas an stáisiúin
cinneadh é/í a shaorú ar bhannaí stáisiúin. Déanfaidh an Garda an
cinneadh seo má cheapann sé/sí "gur cinneadh stuama" a bheadh ann. Níl sé
de chumhacht ag an nGarda duine a scaoileadh ar bhannaí a bhfuil barántas
cúirte éisithe len é/í a ghabháil. </p>

<p>Má scaoiltear duine ar bhannaí stáisiúin beidh air/uirthi dul faoi
bhanna le teacht i láthair ag an gCúirt Dúiche mar a aontaíodh.
D'fhéadfadh sé go mbeadh ar an té atá cúisithe suim airgid a íoc agus
urra neamhspléach a fháil freisin le cinntiú go dtiocfaidh sé/sí ós
comhair na cúirte mar a aontaíodh. </p>

<h3>Bannaí Cúirte</h3>

<p>Má dhéantar duine a ghabháil agus <a shape="rect" href="detention_after_arrest.html">a choinneáil</a>, tabharfar ós comhair na
Cúirte Dúiche é/í chomh luath agus is féidir. Is féidir le hionadaí dlí
an duine atá cúisithe iarratas foirmiúil a chur ós comhair an Bhreithimh
é/í a scaoileadh ar bhannaí. </p>

<p>Go hiondúil agus iarratas ar bhannaí dhá phlé leagfar béim ar an gceist
an bhfuil cosúlacht ann go n-éalóidh an té atá cúisithe gan teacht i
láthair dá t(h)riail. </p>
</div>
</div>
</html>
