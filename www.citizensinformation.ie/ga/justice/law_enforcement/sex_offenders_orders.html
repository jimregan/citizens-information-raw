<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Orduithe ciontóirí gnéis
</title>
    
    <meta name="description" content="Is féidir leis na cúirteanna srianta breise a ghearradh ar chiontóir gnéis i ndiaidh a scaoilte saor ón bpríosún.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Orduithe ciontóirí gnéis</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Nuair a scaoiltear ciontóirí gnéis saor ón bpríosún tá siad faoi
réir roinnt riachtanas atá leagtha amach sa <a shape="rect" href="http://www.irishstatutebook.ie/2001/en/act/pub/0018/index.html">An tAcht
um Chiontóirí Gnéis 2001</a>. <a shape="rect" href="monitoring_sex_offenders_in_ireland.html">Tá faisnéis ar mhaoirseacht
iar-scaoiltea ar fáil anseo</a>. Lena chois sin, tá cumhacht ag na
cúirteanna roinnt srianta breise a ghearradh ar chiontóirí gnéis i ndiaidh
an duine a scaoileadh saor ón bpríosún má tá an chúirt sásta go
bhféadfadh an ciontóir gnéis a bheith ina mhórchontúirt don phobal.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Cé atá in ann ordú ciontóra gnéis a fháil? </h3>

<p>Is féidir le comhalta de na Gardaí (nach bhfuil faoi chéim an
Ard-Cheannfoirt) iarratas a dhéanamh chuig an <a shape="rect" href="../courts_system/circuit_court.html">Cúirt Chuarda</a> chun ordú a
fháil in aghaidh aon chiontóra gnéis a dtugann a iompraíocht sa phobal
cúis réasúnta imní do na Gardaí agus go bhfuil riachtanas ann an pobal a
chosaint ar mhórdhíobháil. Caithfear dhá chritéar a shásamh sular féidir
ordú a dhéanamh. Is iad sin: </p>
<ul><li>Caithfidh gur ciontaíodh an ciontóir i <a shape="rect" href="../criminal_law/criminal_offences/law_on_sex_offences_in_ireland.html">roinnt
    cion/ta gnéis</a> leagtar amach in Acht na gCiontóirí Gnéis 2001. </li>
  <li>Caithfidh an ciontóir gníomhú, i ndiaidh a scaoilte saor ón
    bpríosún, ar dhóigh a thabharfadh cúis réasúnta don chúirt le
    creidiúint go gcaithfear an pobal a chosaint ó mhórdhíobháil.
    Ciallaíonn an téarma mórdhíobháil bás nó tromghortú pearsanta
    (bíodh sin fisiceach nó síceolaíoch) a tharlódh dá ndéanfadh an
    ciontóir cion gnéis. </li>
</ul><h3>Cad é a dhéanann ordú ciontóra gnéis? </h3>

<p>Is féidir le hordú cosc a chur ar chiontóir gnéis rudaí áirithe a
dhéanamh. Braitheann téarmaí gach ordú ciontóra gnéis ar leith go mór ar
an bhfianaise a thugann an tArd-Cheannfort don chúirt. </p>

<p>Má chuireann na Gardaí iarratas isteach ar ordú ciontóra gnéis leis an
gcúirt, mar shampla, cionn is go bhfuil imní orthu go bhfuil ciontóir gnéis
ag síománaíocht i gcomharsanacht chlós súgartha scoile, ansin is féidir
leis an gcúirt coinníoll a chur isteach san ordú le cosc a chur ar an
gciontóir dul laistigh d’achar áirithe ó chlóis súgartha scoile. Ar an
dóigh chéanna, thiocfadh leis an gcúirt ordú do chiontóir gan dul chuig
clubanna oíche dá gcuirfeadh fianaise a thugann na Gardaí cúis réasúnta
imní ar dhuine go mbeadh an pobal i mórchontúirt dá mbeadh an ciontóir ag
dul chuig an gclub oíche. </p>

<p>De réir mar a dhéanann na Gardaí iarratais ar orduithe ciontóra gnéis,
tá sé faoi na Gardaí a chinntiú go gcomhlíonann an ciontóir
coinníollacha an ordaithe. Ciallaíonn sé seo, mar shampla, go bhfuil nach
gcaithfidh an ciontóir gnéis tuairisiciú chuig stáisiún áitiúil na
nGardaí le linn na tréimhse ina bhfuil an t-ordú i bhfeidhm. </p>

<h3>Cá huair a thiocfaidh an t-ordú i bhfeidhm? </h3>

<p>Tagann ordú i bhfeidhm nuair a fhaisnéisítear don chiontóir gnéis é.
Is féidir é a fhaisnéisiú ar cheachtar de na dóigheanna seo a leanas: </p>
<ul><li>Insítear don chiontóir gnéis, nó dá ionadaí, i bhfocail go
    ndearnadh ordú, chomh maith le cóip den ordú a thabhairt do/di. </li>
  <li>Má tá an ciontóir i láthair sa chúirt nuair a dhéantar an tOrdú
    meastar gur cuireadh an ciontóir ar an eolas. </li>
</ul><h3>Cá fhad a mhaireann ordú ciontóra gnéis? </h3>

<p>Leanann ordú ciontóra gnéis i bhfeidhm go dtí deireadh: </p>
<ul><li>Cúig bliana ón dáta ar faisnéisíodh an ciontóir </li>
  <li>Aon tréimhse níos faide a chinneann an chúirt </li>
</ul><p>Má éiríonn le ciontóir gnéis lena achomharc in aghaidh an ordaithe
chuig Chúirt Chuarda agus díscaoileann an chúirt an t-ordú, níl sé i
bhfeidhm níos mó. </p>

<p>Is féidir leis na Gardaí iarratas a dhéanamh chuig an Chúirt Chuarda le
haghaidh athraithe ar an mbunordú. Tarlaíonn sé seo de ghnáth nuair a
bhíonn na Gardaí den bharúil go raibh ábhar imní breise ann de dheasca
iompraíocht an chiontóra gnéis, agus nár thug an chúirt faoin iompraíocht
nó nár tugadh an iompraíocht ar aird na cúirte nuair a bhí an bunordú á
eisiúint. Cinntíonn an próiseas seo nach bhfuil ach aon ordú ann in aghaidh
ciontóra gnéis agus is féidir é athrú más gá. </p>

<h3>Mainneachtain ordú ciontóra gnéis a chomhlíonadh </h3>

<p>Is cion inghabhála é aon sárú a dhéanamh ar théarmaí ordaithe
ciontóra gnéis mar a leagtar amach sa <a shape="rect" href="http://www.irishstatutebook.ie/1997/en/act/pub/0014/index.html">Acht um
an Dlí Coiriúil 1997</a>. Ciallaíonn sé seo go bhfuil cumhacht ag na
Gardaí ciontóir gnéis a ghabháil gan barántas gabhála nó gan riachtanas
cead a fháil ó na cúirteanna nuair atá cúis réasúnta ag na Gardaí le
creidiúint nach bhfuil an duine ag comhlíonadh théarmaí an ordaithe
ciontóra gnéis. </p>

<p>Is féidir fíneáil nó príosúnacht suas le cúig bliana (nó an dá rud)
a ghearradh ar aon duine a chiontaítear as ordú ciontóra gnéis a shárú.
</p>

<h3>Ag déanamh achomhairc ar ordú ciontóra gnéis </h3>

<p>Tugann an tAcht um Chiontóirí Gnéis 2001 deis do dhuine éigin atá faoi
réir ag ordú ciontóra gnéis iarratas a dhéanamh chun na cúirte chun
athrú a dhéanamh ar an ordú, nó an t-ordú a chur ar ceal. </p>

<p>Tá cumhacht ag an gCúirt an t-ordú a athrú nó a chur ar ceal má tá an
chúirt sásta: </p>
<ul><li>Nach gá go leanfadh an t-ordú i bhfeidhm leis an bpobal a chosaint ar
    mhórdhíobháil ón chiontóir gnéis </li>
  <li>Tá an t-ordú ina chúis éagóra le linn dó a bheith i bhfeidhm. </li>
</ul><p>Mar shampla de staid ina ndéanfadh cúirt athrú ar ordú, tá cás ina
gcuireann ordú cosc ar chiontóir gnéis dul in aice le tailte scoile agus
déanann an ciontóir gnéis iarratas freastal ar chruinniú
múinteora/tuismitheora ag an scoil maidir lena leanbh. Sa chás sin
b’fhéidir go mbeadh an chúirt i bhfabhair an t-ordú a athrú don dáta
sin. </p>

<p>Ar an mbealach céanna, b’fhéidir go n-aontóidh cúirt ordú in aghaidh
ciontóra gnéis a dhíscaoileadh má thugann an síceolaí a thug
comhairleoireacht don chiontóir nach contúirt don tsochaí an ciontóir a
thuilleadh. </p>

<p>Déantar orduithe chun orduithe ciontóra gnéis a athrú nó a chur ar ceal
chuig an gCúirt Dúiche don cheantar ina bhfuil an ciontóir ina chónaí ag
an gCúirt Chuarda a bhfuil sé líomhaithe gur ghníomhaigh an ciontóir ar
dhóigh a ndéanfaí an t-ordú mar gheall air. </p>

<p>Agus í ag éisteacht le hiarratais chun orduithe ciontóra gnéis a
dhéanamh, a athrú nó a chur ar ceal, feidhmíonn an Chúirt Chuarda ina
feidhm shibhialta agus tá caighdeán sibhialta an chruthúnais i bhfeidhm. Is
é sin le rá, tagann an chúirt ar a cinneadh faoin iarratas ar chothrom na
dóchúlachta, ar leith ó chaighdeán coiriúil an chruthúnais atá thar aon
amhras réasúnta. </p>

<p>Tá ciontóirí gnéis atá bainteach le himeachtaí ordaithe ciontóra
gnéis i dteideal cúnamh dlíthiúil a fháil saor in aisce nuair a
chomhlíonann siad na critéir a leagtar amach in <a shape="rect" href="../legal_aid_and_advice/legal_aid_intro.html">cúnamh dlíthiúil saor in
aisce</a>. </p>

<h3>An féidir liom a fháil amach an bhfuil ordú ciontóra gnéis i bhfeidhm
maidir le duine éigin eile? </h3>

<p>Ní féidir. Deir an tAcht um Chiontóirí Gnéis 2001 go sainiúil go
n-éistfear le haon imeachtaí maidir le hordú ciontóra gnéis in áit eile
seachas go poiblí. Ciallaíonn sé seo go bhfuil an riail i gcúirt iata i
bhfeidhm agus níl cead ag an bpobal freastal ar imeachtaí cúirte den sórt
sin. </p>

<p>Ar an mbealach céanna níl aon sonraí atá á gcoinneáil ag na Gardaí
maidir le horduithe ciontóirí gnéis faoi réir <a shape="rect" href="/ga/government_in_ireland/national_government/standards_and_accountability/freedom_of_information.html">Reachtaíocht
um Shaoráil Faisnéise</a>. De bhrí sin, níl tú i dteideal iarratas a
dhéanamh faoin Acht um Shaoráil Faisnéise lena fháil amach an bhfuil ordú
ciontóra gnéis i bhfeidhm maidir le duine éigin i do cheantar. </p>

<p>Ní ligeann <a shape="rect" href="/ga/government_in_ireland/national_government/standards_and_accountability/data_protection.html">forálacha
na nAchtanna um Chosaint Sonraí 1998-2003</a> duit ach faisnéis a iarraidh
fút féin atá á coinneáil ar ríomhaire nó ar chomhaid láimhe nó
pháipéir. Ní féidir iarratas cosanta sonraí a dhéanamh maidir le duine
eile. </p>
</div>
</div>
</html>
