<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Conas is féidir le hioncam tuismitheoirí tionchar a imirt ar an
  Liúntas Cuardaitheora Poist
</title>
    
    <meta name="description" content="Is féidir go dtógfar ioncam do thuismitheoirí san áireamh nuair a dhéanann tú iarratas ar Liúntas Cuardaitheora Poist. Faigh amach conas a dhéantar an &#39;leas agus pribhléid&#39; a fhaigheann tú ó bheith i do chónaí le do thuismitheoirí a mheas.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Conas is féidir le hioncam tuismitheoirí tionchar a imirt ar an
  Liúntas Cuardaitheora Poist</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l555d1">Rialacha</a></li><li><a href="#l43ffa">Conas leas agus pribhléid a ríomh </a></li><li><a href="#l599d7">Sampla a léiríonn an chaoi chun leas
agus pribhléid </a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Nuair a dhéanann tú iarratas ar chúnamh sóisialta nó íocaíocht leasa
shóisialaigh tástáilte ó thaobh acmhainne, déantar measúnú ar d'ioncam
chun fáil amach an mbeidh tú incháilithe. Má tá tú 24 bhliana d'aois nó
níos lú agus tú i do chónaí le tuismitheoir nó le leas-tuismitheoir in
áras an teaghlaigh, tógfar ioncam do thuismitheoirí san áireamh freisin.
Glaonn an Roinn Coimirce Sóisialaí measúnú ar an <em>'leas agus
pribhléid'</em> a fhaigheann tú ó bheith i do chónaí le do thuismitheoirí
air seo.</p>

<p>Ciallaíonn sé seo, cé gur féidir nach bhfuil aon ioncam agat, gur
féidir tionchar a bheith ag ioncam do thuismitheoirí ar méid an íocaíochta
leasa shóisialaigh a fhaigheann tú. Más rud é áfach nach bhfuil aon
acmhainní agat seachas ón leas ó ioncam do thuismitheoirí agus ríomhtar na
hacmhainní sin a bheith <strong>níos lú</strong> ná ráta pearsanta an
Liúntais Cuardaitheora Poist, is é an íocaíocht íosta atá tú i dteideal
a fháil ná €40. </p>

<p>Is féidir go mbíonn daoine áirithe fós ag tagairt do <em>'leas agus
pribhléid'</em> mar 'cothú agus iostas'.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<p>Le measúnú a fháil le haghaidh leas agus pribhléid caithfidh tú:</p>
<ul><li>A bheith 24 bhliana d'aois nó faoina bhun </li>
  <li>A bheith i do chónaí le tuismitheoir nó le leas-tuismitheoir in áras
    an teaghlaigh </li>
  <li>Iarratas a bheith curtha isteach ar an <a shape="rect" href="../../payments/unemployed_people/jobseekers_allowance.html">Liúntas
    Cuardaitheora Poist (LCP)</a> nó <a shape="rect" href="../../payments/supplementary_welfare_schemes/supplementary_welfare_allow.html">Liúntas
    Leasa Forlíontach (LLF)</a>. </li>
</ul><p><strong>Ní dhéanfar tú a mheasúnú le haghaidh leas agus pribhléid má
tá tú faoi bhun 25 bliana d’aois ag maireachtáil in éineacht le do
chéile/pháirtnéir sibhialta/chomhchónaitheoir agus i do chónaí le do
thuismitheoirí.</strong></p>

<p><strong>Is mar €7 a dhéanfar leas agus pribhléid a mheasúnú má bhí
tú i do chónaí go neamhspleách ar do thuismitheoirí áit éigin in Éirinn
(nó thar lear) ar feadh 3 bliana ar a laghad.<br></strong></p>
</div>
<div class="topic base_rates">
<h2 class="topic base_rates_title" id="l43ffa">Conas leas agus pribhléid a ríomh </h2>

<p>Úsáidfear bealach nua chun leas agus pribhléid a ríomh i gcás gach
éileamh ar Liúntas Cuardaitheora Poist, bíodh siad sin nua nó ann cheana
féin (féach thíos).</p>

<h3>An chaoi le leas agus pribhléid a ríomh</h3>

<p><strong>Céim 1</strong>, cuir ioncam glan do thuismitheoirí óna gcuid
foinsí ar fad le chéile. (Is éard atá san ioncam glan ná ioncam comhlán
lúide cáin ioncaim, ÁSPC, <a href="../../../money_and_tax/tax/income_tax/universal_social_charge.html">Muirear
Sóisialta Uilíoch</a>, árachas sláinte, aoisliúntas agus táillí
ceardchumainn).</p>

<p>Mar shampla, áirítear mar ioncam glan do thuismitheoirí ioncam ó:</p>
<ul><li>Fostaíocht inárachais </li>
  <li>Féinfhostaíocht </li>
  <li>Scéimeanna Fostaíochta Pobail (CE) agus Liúntais Oiliúna SOLAS </li>
  <li>Íocaíochtaí Cothabhála </li>
  <li>Pinsean gairme </li>
  <li>Gach íocaíocht leasa shóisialaigh seachas na cinn seo a leanas:
    Liúntais Breosla idir Náisiúnta, Sochar Leanaí, Liúntas Cúram Baile
    agus Deontas Cúraim Faoisimh. </li>
  <li>Gach Íocaíocht ó Fheidhmeannacht na Seirbhíse Sláinte seachas na
    cinn seo a leanas: Liúntas na Dall agus Liúntas um Chúram Altramais.
  </li>
  <li>Glanioncam ó mhaoin seachas áras an teaghlaigh. Mar sin cuirtear ioncam
    ó chíos, mar shampla, san áireamh (lúide costais mar íocaíochtaí
    morgáiste, costais árachais agus deisiúcháin). </li>
</ul><p><strong>Céim 2</strong>, bain na nithe seo a leanas ó ioncam glan do
thuismitheoirí chun a gcuid ioncaim inmheasúnaithe a fháil:</p>
<ul><li>Aisíocaíochtaí cíosa nó morgáiste </li>
  <li>Liúntas caighdeánach seachtainiúil €600 i gcás teaghlach le beirt
    thuismitheoirí nó €470 do theaghlach le tuismitheoir amháin. </li>
  <li>€30 do gach leanbh faoi bhun 18 mbliana d’aois agus do gach leanbh os
    a chionn sin atá i mbun oideachais lánaimseartha. Ní féidir €30 a
    asbhaint le haghaidh leanbh atá ag fáil íocaíocht leasa shóisialaigh
    dá c(h)eart féin. Mar shampla, má tá duine óg 17 mbliana d’aois sa
    teaghlach agus Liúntas Míchumais á fháil aige nó aici ní féidir leat
    €30 a bhaint d’ioncam na dtuismitheoirí i gcás an duine seo.
    <strong>Ní </strong>áirítear íocaíocht leasa shóisialaigh an té sin
    mar ioncam. </li>
</ul><p>Measúnú caipitil: Cuimsíonn caipiteal coigiltis, infheistíochtaí agus
maoin (seachas do theach cónaithe) go hiondúil. Ní thógtar caipiteal le do
thuismitheoirí san áireamh nuair atá measúnú á dhéanamh ar shochar agus
ar phribhléid.</p>

<p><strong>Céim 3</strong>, nuair a bhíonn ioncaim inmheasúnaithe ríofa
agat faigh <strong>34%</strong> den ioncam sin. Ní thógtar ach 34% d'ioncam
inmheasúnaithe do thuismitheoirí san áireamh agus a mheas mar leas agus
pribhléid. </p>
</div>
<div class="topic base_howtoapply">
<h2 class="topic base_howtoapply_title" id="l599d7">Sampla a léiríonn an chaoi chun leas
agus pribhléid </h2>

<p><u>Sampla 1</u></p>

<p>Teaghlach aontuismitheora le ceathrar leanaí. Tá beirt de na leanaí fós
ar scoil, tá duine eile acu i bprintíseacht FÁS agus an t-éilitheoir féin
ann (sé sin, an duine 24 bliana d'aois nó faoina bhun atá ag cur isteach ar
an Liúntas Cuardaitheora Poist). </p>

<p>Ioncam glan seachtainiúil na dtuismitheoirí €600<br>
Lúide asbhaintí ó ghlanioncam* €630<br>
Iomlán -€30</p>

<p>*Lúide íocaíochtaí morgáiste seachtainiúla €100 agus neamhaird
seachtainiúil do leanaí €60 (€30 x 2 leanaí) agus liúntas caighdeánach
seachtainiúil aontuismitheora €470 (€100 + €60 + €470 = €630).</p>

<p>Sa chás seo is lú ioncam an tuismitheora, €600, ná méid iomlán na
n-asbhaintí, €630. Ar an ábhar sin meastar gur DADA é ioncam an
tuismitheora agus ní chuirfidh sé isteach ar an éileamh ar Liúntas
Cuardaitheora Poist. </p>

<p><u>Sampla 2</u></p>

<p>Glacaimid cás teaghlach aontuismitheora sa chás céanna ach 4 leanaí ann.
Tá beirt de na leanaí fós ar scoil, tá duine eile acu i bprintíseacht FÁS
agus an t-éilitheoir féin ann (sé sin, an duine 24 bliana d'aois nó faoina
bhun atá ag cur isteach ar an Liúntas Cuardaitheora Poist). Déanaimid ioncam
an tuismitheora a mhéadú go €800 in aghaidh na seachtaine agus is mar seo a
ríomhtar leas agus pribhléid: </p>

<p>Glanioncam seachtainiúil an tuismitheora €800<br>
Lúide asbhaintí ó ghlanioncam* €630<br>
Iomlán €170</p>

<p>*Lúide íocaíochtaí morgáiste seachtainiúla €100 agus neamhaird
seachtainiúil do leanaí €60 (€30 x 2 leanaí) agus liúntas caighdeánach
seachtainiúil aontuismitheora €470 (€100 + €60 + €470 = €630).</p>

<p><strong>34% den Iomlán</strong> (€170) = €57.80 (a shlánaítear go
€58)</p>

<p>Uasíocaíocht Sheachtainiúil an Liúntais Cuardaitheora Poist €100
(2014) lúide €58 = €42</p>

<p>Méid an Liúntais Cuardaitheora Poist atá iníoctha don éilitheoir =
€42</p>

<p><strong>Nóta:</strong> faigheann daoine faoi 26 bliana d'aois ráta
Liúntais Chuardaitheora Poist ag brath ar aois. Tá tuilleadh eolais maidir le
rátaí LCP do dhaoine faoi 26 bliana d’aois ar fáil inár ndoiciméid faoi
Liúntas Chuardaitheora Poist.</p>
</div>
</div>
</html>
