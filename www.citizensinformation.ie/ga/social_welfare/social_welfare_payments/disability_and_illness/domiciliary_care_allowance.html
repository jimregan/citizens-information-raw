<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Liúntas Cúram Baile
</title>
    
    <meta name="description" content="Íocaíocht mhíosúil  é Liúntas Cúram Baile a dhéantar le cúramóir linbh a bhfuil míchumas trom air agus a bhfuil ina chónaí sa bhaile. Faigh amach tuilleadh.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Liúntas Cúram Baile</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li><li><a href="#l1e7b8">Rataí</a></li><li><a href="#leaf83">Conas iarratas a dhéanamh</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Íocaíocht mhíosúil is ea an Liúntas Cúram Baile a dhéantar le
cúramóir linbh a bhfuil míchumas trom air a chiallaíonn go bhfuil i bhfad
níos mó cúraim agus aire agus/nó maoirseachta de dhíth air ná leanbh eile
den aois chéanna. Caithfear an cúram agus aire seo a sholáthar le cur ar
chumas an linbh déileáil le gníomhaíochtaí laethúla. Caithfidh sé a
bheith dealraitheach go mbeidh an leibhéal cúraim agus aire seo de dhíth ar
an leanbh ar feadh 12 mhí ar a laghad. </p>

<p>Is féidir leat na sainmhínithe ar théarmaí amhail <em>trom</em> nó
<em>go substaintiúil</em> a fháil i <a href="http://www.welfare.ie/en/downloads/DCA%20Medical%20Guidelines.pdf">dTreoirlínte
Míochaine an Liúntais Chúram Baile (DCA) (pdf)</a>. Bíonn siad sin in
úsáid ag an Roinn Coimirce Sóisialaí agus iarratais ar DCA á measúnú
aici. Sonraítear sna treoirlínte nach bhfuil an íocaíocht bunaithe ar an
gcineál míchumais ach go bhfuil sí bunaithe ar an lagú iarmhartach
fisiciúil nó meabhrach a fhágann go dteastaíonn cúram agus aire ón leanbh
atá ar mhéid atá níos mó go substaintiúil ná leanbh eile den aois
chéanna. </p>

<p>Bhí an Liúntas Cúram Baile á riar ag Feidhmeannacht na Seirbhíse
Sláinte sular aistríodh chuig an Roinn Coimirce Sóisialaí é. </p>

<p><a href="http://www.welfare.ie/en/downloads/sw127.pdf">Is féidir leat
freisin an bhileog faisnéise le haghaidh DCA (SW127) a léamh</a>. Tá an
bhileog faisnéise ar fáil ó ionad Intreo nó ó Sheirbhís um Fhaisnéis do
Shaoránaigh.</p>
</div>

<div class="topic base_rules">
<h2 class="topic base_rules_title" id="l555d1">Rialacha</h2>

<p>Le go mbeidh sé incháilithe, ní mór míchumas trom a bheith ar an leanbh
is dócha a mhairfidh bliain ar a laghad agus: </p>
<ul><li>Ní mór dó a bheith faoi bhun 16 bliana d’aois, (in aois a 16,
    féadfaidh an leanbh cur isteach ar <a shape="rect" href="disability_allowance.html">Liúntas Míchumais</a>) </li>
  <li>A bheith ina chónaí sa bhaile leis an duine a bhfuil an liúntas á
    éileamh aige ar feadh 5 lá nó níos mó in aghaidh na seachtaine -
    féach ‘Íocaíocht ar leathráta’ thíos </li>
  <li>Na critéir liachta a chomhlíonadh - féach thíos </li>
  <li>A bheith ina ghnáthchónaí sa Stát. </li>
</ul><p>Lena chois sin, caithfidh an duine a bhfuil an liúntas á éileamh don
leanbh aige: </p>
<ul><li>Socruithe a dhéanamh le haghaidh cúram an linbh </li>
  <li>A bheith ina ghnáthchónaí sa Stát. </li>
</ul><h3>Critéir Liachta </h3>

<p>Sonraítear sa reachtaíocht nach mór do leanbh bheith faoi “mhíchumas
trom a éilíonn cúram agus aire leantach nó leanúnach is mó go
substaintiúil ná an cúram agus an t-aire a theastaíonn ó leanbh den aois
chéanna” chun cáiliú le haghaidh Liúntas Cúram Baile.</p>

<p>Ciallaíonn sé sin nach bhfuil incháilitheacht le haghaidh Liúntas Cúram
Baile bunaithe ar an gcineál lagaithe nó galair. Ina ionad sin, tá sí
bunaithe ar easpa feidhme iarmhartach an choirp nó na meabhrach a fhágann go
dteastaíonn cúram breise agus aire bhreise ón leanbh. Caithfidh an cúram
agus an t-aire sin bheith ag teastáil chun ligean don leanbh déileáil le
gníomhaíochtaí na maireachtála laethúla. Caithfidh gur dócha go
dteastóidh an leibhéal sin cúraim agus aire ón leanbh ar feadh 12 mhí ar a
laghad.</p>

<p>Cuirfidh Measúnóir Liachta na Roinne an méid seo a leanas san áireamh
sula dtabharfaidh sé/sí a thuairim nó a tuairim maidir le cibé an
gcomhlíonann an leanbh na critéir liachta: </p>
<ul><li>Athbhreithniú ar stair an cháis </li>
  <li>Gach tuairisc liachta a fhaightear a bhreithniú </li>
  <li>Aird a thabhairt ar an gcur síos ar an gcúram agus ar an aire a bhíonn
    ag teastáil ón leanbh agus a thugann an tuismitheoir/caomhnóir. </li>
</ul><h3>Íocaíocht ar Leathráta </h3>

<p><strong>Níl </strong>leanaí atá atá ag fáil cúraim ar bhonn
lánaimseartha in ionaid chónaithe nó in institiúidí eile
<strong>incháilithe</strong> don liúntas. </p>

<p>Féadfaidh leanaí in ionaid chúraim chónaithe a théann abhaile
íocaíocht ar leathráta a fháil áfach má bhíonn siad sa bhaile ar feadh 2
lá nó níos mó in aghaidh na seachtaine, mar shampla, leanaí a théann
abhaile ag an deireadh seachtaine. </p>

<h3>Athbhreithnithe agus achomhairc</h3>

<p>Má dhiúltaítear do d’iarratas, féadfaidh tú faisnéis bhreise a chur
isteach agus a iarraidh go ndéanfar athbhreithniú ar an gcinneadh. Déanfar
cinneadh athbhreithnithe más gá. Mura bhfuil tú sásta le toradh an
athbhreithnithe sin nó más mian leat achomharc a dhéanamh go díreach gan
athbhreithniú, féadfaidh tú achomharc a dhéanamh chuig an <a shape="rect" href="../../irish_social_welfare_system_appeals.html">Oifig Achomhairc Leasa
Shóisialaigh</a> neamhspleách. <br></p>
</div>
<div class="topic base_rates">
<h2 class="topic base_rates_title" id="l1e7b8">Rataí</h2>

<p>Is é an ráta don Liúntas Cúram Baile ná €309.50 in aghaidh na míosa.
</p>

<p>Níl aon srian ar líon na leanaí a bhféadfar Liúntas Cúram Baile a
éileamh ina leith. (Is é sin le rá, má tá tú ag tabhairt cúraim do
bhreis agus leanbh amháin atá incháilithe don Liúntas Cúram Baile,
féadfaidh tú an liúntas míosúil a éileamh do gach duine díobh). </p>

<p>Déantar íocaíocht ar an tríú Máirt de gach mí don mhí reatha.</p>

<h3>Sealanna in ospidéal </h3>

<p>Féadfaidh íocaíocht leanúint ar aghaidh ar feadh tréimhse suas go dtí
13 seachtaine má bhíonn cóir leighis nó cóireáil eile á fháil ag an
leanbh in ospidéal. </p>

<h3>Íocaíochtaí eile </h3>

<p>Níl aon bhaint aige seo leis an teidlíocht ar <a shape="rect" href="../social_welfare_payments_to_families_and_children/child_benefit.html">Shochar
Leanaí</a> agus féadfaidh tuismitheoir nó cúramóir eile a bheith
incháilithe do <a shape="rect" href="../carers/carers_benefit.html">Shochar
Cúramóra</a> nó do <a shape="rect" href="../carers/carers_allowance.html">Liúntas Cúramóra</a> freisin má
chomhlíonann siad na coinníollacha eile. </p>

<p>Féadfar <a shape="rect" href="../carers/respite_care_grant.html">Deontas
Tacaíochta do Chúramóirí</a> a éileamh freisin, rud a íoctar go
huathoibríoch gach bliain i rith an Mheithimh. <br></p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Chun iarratas a dhéanamh, comhlánaigh foirm Dom Care 1 nó téacsáil
“FORM DCA” agus d’ainm agus do sheoladh ina dhiaidh chuig 51909 (bíonn
rátaí caighdeánacha téacs i bhfeidhm). Is féidir leat foirm iarratais a
fháil i d'Ionad Intreo ó d’Oifig Leasa Shóisialaigh áitiúil nó san
Ionad Faisnéise do Shaoránaigh freisin. </p>

<p>Ba chóir duit Codanna 1 go dtí 5 den fhoirm iarratais a chomhlánú agus
iarraidh ar lia-chleachtóir ginearálta do linbh codanna 6 agus 7 a
chomhlánú. Bí cinnte le do thoil go gceanglaíonn tú aon tuarascálacha nó
measúnuithe a bhaineann le míchumas do linbh.</p>

<p><strong>Tabhair faoi deara:</strong> Má tá <em>Neamhord Forleatach
Forbraíochta (PDD)</em> ar leanbh, moltar duit iarraidh ar an
ngairmí/speisialtóir míochaine atá ag déileáil le do leanbh foirm
míochaine bhreise darb ainm <a href="disability_allowance.html">DomCare3
(pdf)</a> a chomhlánú. Beidh mionsonraí san fhoirm chomhlánaithe faoi
riochtaí do linbh agus faoi aon sainriachtanais chúraim a d’fhéadfadh a
bheith ag do leanbh de bharr a mhíchumais/míchumais agus cabhróidh an fhoirm
chomhlánaithe le measúnóir míochaine na Roinne teacht ar thuairim faoi
incháilitheacht.</p>

<p>Tagraíonn Neamhord Forleatach Forbraíochta (PDD) do ghrúpa neamhord arb
iad moilleanna ar an bhforbairt scileanna sóisialaithe agus cumarsáide is
tréithe dóibh. Tagraítear d’uathachas, do shiondróm Asperger, do Neamhord
Dítháthaíoch sa Luath-Óige agus do Shiondróm Rett faoin gcatagóir seo go
ginearálta.</p>

<p><strong>Cad a tharlaíonn nuair a bhaineann mo leanbh aois 16 bliana
amach?</strong></p>

<p>Cuirtear stop leis an LCB nuair a bhaineann leanbh 16 bliana d’aois amach,
mar sin, déanfar d’íocaíocht dheireanach LCB do mhí a mbreithlae 16
bliana. Scríobhfaidh an Roinn Coimirce Sóisialaí chugat 3 mhí roimh
bhreithlá 16 bliana do linbh lena mheabhrú duit go gcuirfear deireadh leis an
LCB sin agus cuirfear ar an eolas thú ar na roghanna atá ar fáil.</p>

<p>Ag aois 16 bliana, féadfaidh do leanbh iarratas a dhéanamh ina gceart
féin ar <a href="disability_allowance.html">Liúntas Míchumais (LM)</a>.
Íocaíocht ar a ndéantar tástáil mhaoine is ea an LM do dhaoine atá faoi
mhíchumas, a bhfuil cosc substaintiúil orthu chun tabhairt faoi obair a
bheadh oiriúnach do dhuine ar a n-aois féin, a bhfuil an taithí agus na
cáilíochtaí céanna acu, mar thoradh ar a míchumas. Is éagsúil
coinníollacha cáilithe don LM ó choinníollacha cáilithe don LCB, mar sin,
níl do leanbh i dteideal an LM a fháil go huathoibríoch mar gheall go raibh
an LCB á íoc.</p>

<p>Ba cheart do do leanbh iarratas a dhéanamh cúpla mí sula mbaineann siad
16 bliana amach, chun roinnt ama a thabhairt go bpróiseálfar a n-iarratas.
Cuirfear stop le do theidlíocht do Liúntas Cúramóra nuair a chuirfear stop
leis an LCB. Féadfaidh tú athiarratas a dhéanamh ar Liúntas Cúramóra, ach
déanfar measúnú nua ort. </p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Ba chóir d’fhoirm iarratais agus doiciméid a thacaíonn léi a sheoladh
chuig: </p>

<p>
</p><div class="inlinesio">
<p>
</p><div>
<h3>Liúntas Cúram Baile</h3>
<p>
  

  
  Oifig na Seirbhísí Leasa Shóisialaigh<br>Roinn Coimirce Sóisialaí<br>Bóthar an Choláiste<br>Sligeach<br>
  <br>
  
</p>
<p>
  

  
  <strong>Teil:</strong>(071) 915 7100
  <br>
  

  
  <strong>Lóghlao:</strong>1890 500 000
  <br>
  

  

  
  <strong>Láithreán Gréasáin:</strong> <a href="http://www.welfare.ie">http://www.welfare.ie</a>
  <br>
  

  

  

  
</p>
</div></div>


<p>Is féidir leat ríomhphost don Rannóg Liúntas Cúram Baile a sheoladh
tríd an <a shape="rect" href="https://www.welfare.ie/en/Pages/secure/GENENQ.aspx">fhoirm
fhiosraithe</a> a úsáid. Más mian leat labhairt duine-le-duine faoi do
theidlíochtaí, is féidir leat cuairt a thabhairt ar d'ionad Faisnéise do
Shaoránaigh áitiúil, oifig leasa shóisialaigh áitiúil nó ionad
Intreo.</p>
</div>
</div>
</html>
