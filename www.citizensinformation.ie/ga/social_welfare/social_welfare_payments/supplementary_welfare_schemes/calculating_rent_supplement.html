<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Forlíonadh Cíosa a Ríomh
</title>
    
    <meta name="description" content="Léirítear na céimeanna a bhaineann leis an bhForlíonadh Cíosa atá agat a ríomh.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Forlíonadh Cíosa a Ríomh</h1>
	
<ul class="anchorlinks"><li><a href="#lbdbff">Réamhrá </a></li><li><a href="#lf0922">Céim 1: D’ollioncam seachtainiúil
inmheasúnaithe ó gach foinse a ríomh </a></li><li><a href="#ld7316">Céim 2: D’ioncam de bhreis ar an
ráta SWA a fháil amach</a></li><li><a href="#l47ebc">Céim 3: An neamhaird Ioncaim Bhreise nó an
neamhaird Tuillimh Athshlánúcháin a ríomh (más infheidhme)</a></li><li><a href="#l963b0">Céim 4: Do ranníocaíocht ó
acmhainn a ríomh</a></li><li><a href="#l781e6">Céim 5: Do ranníocaíocht iomlán i leith do chíosa a aimsiú</a></li><li><a href="#l0dedc">Céim 6: D’íocaíocht Forlíonadh Cíosa a fháil</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lbdbff">Réamhrá </h2>

<p>Sula gcuireann tú tús le d’Fhorlíonadh Cíosa a ríomh, ní mór duit a
sheiceáil cé acu a cháilíonn tú nach gcáilíonn. Déan cinnte go léann
tú ár gcáipéis faoi <a href="rent_supplement.html">Fhorlíonadh
Cíosa</a>. Ba cheart duit úsáid a bhaint as an <a href="../../../reference/worksheets/worksheet_for_calculating_rent_supplement.html">mbileog
oibre le haghaidh Forlíonadh Cíosa a ríomh</a> leis an gcáipéis seo.</p>

<p>Tá sé an-chasta Forlíonadh Cíosa a ríomh. Déanfaidh ionadaí (ar ar
tugadh an tOifigeach Leasa Pobail roimhe sin) na Roinne Coimirce Sóisialaí
(DSP) do theidlíocht i leith Forlíonadh Cíosa a ríomh. Ba cheart duit dul i
dteagmháil le d’ionadaí áitiúil ón Roinn Coimirce Sóisialaí má tá
aon cheisteanna agat maidir le do theidlíocht i leith Forlíonadh Cíosa.</p>

<p>Léiríonn an cháipéis seo na céimeanna atá i gceist le Forlíonadh
Cíosa a ríomh. Is ann do 6 chéim:</p>
</div>
<div class="topic base_rules">
<h2 class="topic base_rules_title" id="lf0922">Céim 1: D’ollioncam seachtainiúil
inmheasúnaithe ó gach foinse a ríomh </h2>

<p>Cuir san áireamh an t-ioncam ar fad a fhaigheann tusa agus do chéile, do
pháirtnéir nó do chomháitritheoir ó íocaíochtaí na Roinne Coimirce
Sóisialaí, ón bhForlíonadh ar Ioncam Teaghlaigh, ó scéimeanna
fostaíochta agus oiliúna agus ollioncam ó fhostaíocht nó ó
fhéinfhostaíocht. Cuir san áireamh an t-ioncam ar fad ó chothabháil más
infheidhme. Cuir san áireamh aon acmhainn ó chaipiteal atá agat (féach
thíos).</p>

<p>Ní áirítear ioncam áirithe le haghaidh scéimeanna Liúntais Leasa
Fhorlíontaigh (SWA) agus, dá bhrí sin, ní gá duit é a chur san áireamh
agus d’ollioncam á dhéanamh amach agat. Ní chuirtear na míreanna seo a
leanas san áireamh mar ioncam:</p>
<ul><li>Sochar Linbh</li>
  <li>Liúntas So-aistritheachta</li>
  <li>Íocaíochtaí cúram altrama ó Fheidhmeannacht na Seirbhíse
  Sláinte</li>
  <li>Íocaíochtaí as cóiríocht a chur ar fáil do leanaí faoin Acht um
    Chúram Leanaí</li>
  <li>Ioncam ó dhaltaí Gaeltachta</li>
  <li>Deontais nó liúntais ó scéimeanna a chuireann leas daoine dalla chun
    cinn</li>
  <li>Airgead a fhaightear ó chumainn charthanachta, mar shampla, Naomh
    Uinseann de Pól</li>
  <li>Cúiteamh a dhámhann an Binse Cúitimh maidir le Heipitíteas C a
    tolgadh ó tháirgí fola áirithe, dóibh sin a bhfuil míchumas orthu de
    dheasca Tailídimíde, agus dóibh sin a fhaigheann cúiteamh faoin mBord
    Sásamh d’Institiúidí Cónaithe.</li>
  <li>Deontais chothabhála a íoctar chun críocha oideachais</li>
  <li>Liúntas Cúram Baile</li>
  <li>Liúntas leathráta do Chúramóirí</li>
  <li>Deontas Cúram Faoisimh</li>
  <li>Íocaíocht Chaomhnóra (Ranníocach) agus Íocaíocht Chaomhnóra
    (Neamh-ranníocach)</li>
</ul><p>Ó mhí Eanáir 2012, cuirtear ioncam ó oibriú mar chúntóir baile le FSS
san áireamh.</p>

<p>Measúnaítear an luach caipitiúil réadmhaoine (gan do theach féin a
áireamh), infheistíochtaí agus coigiltis ar bhonn seachtainiúil mar seo a
leanas:</p>

<p>Ní chuirtear an chéad €5,000 san áireamh</p>

<p>Measúnaítear an chéad €10,000 eile ag €1 sa €1,000</p>

<p>Measúnaítear an chéad €25,000 eile ag €2 sa €1,000</p>

<p>Measúnaítear aon chaipiteal os cionn €40,000 ag €4 sa €1,000.</p>
</div>
<div class="topic base_rules">
<h2 class="topic base_rules_title" id="ld7316">Céim 2: D’ioncam de bhreis ar an
ráta SWA a fháil amach</h2>

<p>D’fhonn é sin a dhéanamh, bain an neamhaird os cionn 65 bliain d’aois,
an neamhaird do Chúramóirí, costais taistil, ÁSPC agus an <a href="../../../reference/checklists/checklist_swa_rates_for_rent_supplement.html">ráta
bunúsach Liúntais Leasa Fhorlíontaigh (SWA) atá oiriúnach do
d’imthosca</a> as d’ollioncam inmheasúnaithe chun d’ioncam de bhreis ar
an ráta SWA a fháil amach.</p>

<p><strong>Neamhaird os cionn 65 bliain d’aois:</strong> Más rud é go
bhfuil tú 65 bliain d’aois nó os a chionn (nó más rud é go bhfuil duine
amháin de lánúin ag aois an phinsin) agus gur mó d’ioncam teaghlaigh
comhcheangailte ná an ráta SWA atá oiriúnach d’imthosca do theaghlaigh,
tá tú i dteideal neamhairde. Is ionann an neamhaird seo agus an difríocht
idir uasráta an Phinsin Stáit (Ranníocach) atá oiriúnach do d’imthosca
agus an ráta SWA atá oiriúnach do d’imthosca (fiú mura bhfuil pinsean á
fháil agat). Is é an toradh atá air sin ná go n-íocfaidh duine arb é
pinsean Stáit an t-aon ioncam amháin atá aige méid nach mó ná an
íos-ranníocaíocht teaghlaigh i leith a chíosa.</p>

<p>Mar shampla, bheadh an neamhaird os cionn 65 bliain d’aois do dhuine atá
65 bliain d’aois nó os a chionn cothrom le huasráta an Phinsin Stáit
(Ranníocach) (€230.60) lúide an ráta SWA do dhuine singil (€186) arb
ionann é agus €44.30.</p>

<p>An neamhaird os cionn 65 bliain d’aois do lánúin atá 66 bliain d’aois
agus atá ag fáil íocaíochtaí ar leith nó atá ag obair, dhéanfaí amach
í ach úsáid a bhaint as uasráta an Phinsin Stáit (Ranníocach) do bheirt
lúide an bunráta SWA do lánúin (€460.60 - €310.80 = €149.80).
B’ionann a neamhaird os cionn 65 bliain d’aois agus €149.80.</p>

<p><strong>Neamhaird do chúramóirí:</strong> Más rud é go bhfuil
íocaíocht do chúramóirí á fáil agat, ní chuirtear san áireamh méid an
Liúntais do Chúramóirí nó an tSochair do Chúramóirí atá á íoc os
cionn an ráta SWA atá oiriúnach do d’imthosca (an ráta cleithiúnaí is
aosach do lánúin nó an ráta pearsanta do dhuine singil). D’fhonn do
neamhaird do chúramóirí a fháil amach, dealaigh an ráta ábhartha SWA
(€124.80 nó €186) ó ráta iarbhír an Liúntais do Chúramóirí nó an
tSochair do Chúramóirí atá á fháil agat (gan aon Mhéaduithe le haghaidh
Leanaí Cáilithe a áireamh)</p>

<p>Beidh do chostais taistil éagsúil ag brath ar an áit ina bhfuil tú i do
chónaí - iarr ar an Oifig Leasa Pobail is cóngaraí duit tuilleadh
faisnéise a chur ar fáil.</p>

<p>Féach <a href="../../../reference/checklists/checklist_swa_rates_for_rent_supplement.html">rátaí
samplacha SWA le haghaidh grúpaí éagsúla teaghlaigh agus imthosca
éagsúla</a>.</p>

<p>Is ionann an figiúr le haghaidh <em>ioncaim de bhreis ar an ráta SWA agus
d’ioncam ó acmhainn</em> (de bhreis ar d’íos-ranníocaíocht teaghlaigh)
más rud é nach mbaineann Céim 3 leat.</p>
</div>

<div class="topic base_rules">
<h2 class="topic base_rules_title" id="l47ebc">Céim 3: An neamhaird Ioncaim Bhreise nó an
neamhaird Tuillimh Athshlánúcháin a ríomh (más infheidhme)</h2>

<p>Is é is an <em>neamhaird Ioncaim Bhreise</em> ann ná méid áirithe de
d’ioncam teaghlaigh nach gcuirtear san áireamh. Ní chuirtear san áireamh
an chéad €75 d’aon ioncam teaghlaigh breise a sháraíonn an ráta SWA
atá oiriúnach do d’imthosca. Chomh maith leis sin, ní chuirtear san
áireamh 25% den ioncam teaghlaigh breise atá agat os cionn €75. Níl aon
uasteorainn leis an méid ar féidir neamhaird a dhéanamh de.</p>

<p>Áirítear le hioncam breise ioncam ó na nithe seo a leanas:</p>
<ul><li>Fostaíocht pháirtaimseartha nó féinfhostaíocht pháirtaimseartha
    (níos lú ná 30 uair sa tseachtain)</li>
  <li>Fostaíocht lánaimseartha nó féinfhostaíocht lánaimseartha (30 uair
    sa tseachtain nó níos mó) nuair a ghlactar leis go bhfuil cóiríocht
    faoin Scéim um Chóiríocht ar Cíos ag teastáil uait.</li>
  <li>Liúntais oiliúna SOLAS nó oiliúint a chuirtear ar fáil thar ceann na
    Roinne Oideachais agus Scileanna (Ógtheagmháil, mar shampla) agus
    oiliúint na mBord Oideachais agus Oiliúna/na gCoistí
  Gairmoideachais,</li>
  <li>An Liúntas um Fhilleadh ar Obair agus an Liúntas Fiontraíochta um
    Fhilleadh ar Obair</li>
  <li>Scéim Shóisialta Tuaithe</li>
  <li>TÚS</li>
  <li>JobBridge</li>
  <li>An Scéim Dreasachta Poist Pháirtaimseartha</li>
  <li>Fostaíocht Pobail</li>
  <li>Momentum agus Skillnets</li>
  <li>An Scéim Socrúchán Oibre</li>
  <li>Scéim Gateway</li>
  <li>Forlíonadh ar Ioncam Teaghlaigh</li>
  <li>Cothabháil os cionn €95.23*</li>
</ul><p>*Déantar cothabháil a mheasúnú mar ioncam teaghlaigh breise agus
déantar íocaíochtaí cothabhála suas go dtí €95.23 sa tseachtain a
mheasúnú ar an iomlán. (Is é an chúis leis sin ná go meastar an chéad
€95.23 sa tseachtain d’íocaíochtaí cothabhála a bheith ina
ranníocaíocht i leith do chostas tithíochta.) Baineann an neamhaird Ioncaim
Teaghlaigh le híocaíochtaí cothabhála os cionn an mhéid sin. Más rud é
go bhfuil cothabháil de níos lú ná €95.23 á fáil agat, ná cur san
áireamh í sa chéim seo. Más rud é go sáraíonn do chothabháil €95.23,
ba cheart duit €95.25 a dhealú agus an chothabháil iomarcach a chur san
áireamh agus do neamhaird Ioncaim Bhreise á hoibriú amach.</p>

<p>Oibrítear d’ioncam breise amach ach úsáid a bhaint as an bhfoirmle:
(A+B) - C nó luach A - cibé acu is ísle.</p>

<p>A = ioncam ó fhostaíocht, ó fhostaíocht fhorordaithe nó ó scéimeanna
oiliúna, ón bhForlíonadh ar Ioncam Teaghlaigh agus ó íocaíochtaí
cothabhála atá níos mó ná €95.23 sa tseachtain</p>

<p>B = ioncam seachtainiúil inmheasúnaithe ó gach foinse eile</p>

<p>C = <a href="../../../reference/checklists/checklist_swa_rates_for_rent_supplement.html">ráta
SWA d’imthosca teaghlaigh</a></p>

<p>Dealaigh ÁSPC, ranníocaíochtaí pinsin agus íocaíochtaí leanúnachas
ioncaim atá faofa ag na Coimisinéirí Ioncaim ó fhigiúr d’ioncaim
bhreise.</p>

<p>Dealaigh €75 ansin agus faigh 25% den fhigiúr atá fágtha. Cuir €75
agus 25% den fho-iomlán le chéile - is é seo do <em>neamhaird Ioncaim
Bhreise</em>.</p>

<table border="1"><col><tbody><tr><td><strong>Mar shampla:</strong>

        <p>Tá leanbh amháin ag Mary. Oibríonn sí agus tuilleann sí €385
        sa tseachtain i bpost páirtaimseartha. Faigheann sí íocaíocht
        Teaghlach Aontuismitheora €95.30 sa tseachtain agus cothabháil €80
        sa tseachtain. Is é a hioncam breise:</p>

        <p>A= €385</p>

        <p>B= €95.30</p>

        <p>C= €215.80</p>

        <p>(A+B) – C= €264.50</p>

        <p>Dealaigh ÁSPC (4% de €385 = €15.40)</p>

        <p>€249.10 - €75 = €174.10</p>

        <p>25% de €174.10 = €43.52</p>

        <p>Is é <strong>€118.52</strong> an neamhaird Ioncaim Bhreise atá
        ag Mary</p>
      </td>
    </tr></tbody></table><p>Is é an <em>neamhaird Tuillimh Athshlánúcháin</em> méid suas go dtí
€120 ó oiliúint athshlánúcháin nó ó fhostaíocht nach gcuirtear san
áireamh sa mheasúnú ar Fhorlíonadh Cíosa. Cuirtear an tuilleamh
athshlánúcháin ar fad os cionn €120 san áireamh agus rachaidh sé i
bhfeidhm ar d’Fhorlíonadh Cíosa. Más rud é go bhfuil do thuilleamh níos
lú €120, úsáid an figiúr sin mar neamhaird Tuillimh Athshlánúcháin
atá agat.</p>

<p>Más rud é go bhfuil tú ag obair agus ag fáil Liúntas Míchumais nó
Phinsean na nDall, is féidir leat an neamhaird Tuillimh Athshlánúcháin nó
an neamhaird Ioncaim Bhreise a úsáid (ach ní féidir an dá cheann acu a
úsáid). Úsáid cibé acu atá le do leas.</p>

<p>Ba cheart duit oibriú amach a dhéanamh i gcónaí ar an méid a bheadh i
do neamhaird Ioncaim Bhreise agus é a chur i gcomparáid le do neamhaird
Tuillimh Athshlánúcháin.</p>

<table border="1"><col><tbody><tr><td><strong>Mar shampla:</strong>

        <p>Faigheann Jack Liúntas Míchumais agus tuilleann sé €180 sa
        tseachtain. Is é €120 a neamhaird Tuillimh Athshlánúcháin.
        B’ionann a neamhaird Ioncaim Bhreise agus €101.75. Dá bhrí sin,
        b’fhearr dó úsáid a bhaint as an neamhaird Tuillimh
        Athshlánúcháin.</p>

        <p>Faigheann Petra Liúntas Míchumais agus tuilleann sí €70 sa
        tseachtain. Bheadh a neamhaird Tuillimh Athshlánúcháin cothrom le
        €70 sa tseachtain. B’ionann a neamhaird Ioncaim Bhreise agus €72.
        Dá bhrí sin, b’fhearr di úsáid a bhaint as an neamhaird Tuillimh
        Bhreise.</p>
      </td>
    </tr></tbody></table></div>
<div class="topic base_rules">
<h2 class="topic base_rules_title" id="l963b0">Céim 4: Do ranníocaíocht ó
acmhainn a ríomh</h2>

<p>Dealaigh na neamhairdeanna a ríomh tú i gCéim 3 ón bhfigiúr a ríomh
tú i gCéim 2 d’fhonn <em>do ranníocaíocht ó acmhainn</em> a aimsiú.</p>
</div>

<div class="topic base_rules">
<h2 class="topic base_rules_title" id="l781e6">Céim 5: Do ranníocaíocht iomlán i leith do chíosa a aimsiú</h2>

<p>Aimsigh an méid iomlán nach mór duit a íoc i leith do chíosa. D’fhonn
é sin a dhéanamh, cuir do <em>ranníocaíocht ó acmhainn</em> (is é seo an
figiúr iomlán tar éis Chéim 4) le d’<em>íos-ranníocaíocht
Teaghlaigh</em>.</p>

<p><strong>Íos-ranníocaíocht Teaghlaigh</strong></p>

<p>Ní mór don teaghlach (is é seo an t-éilitheoir ach is féidir go
gcuireann sé duine fásta cáilithe agus leanaí cáilithe san áireamh
freisin) ranníocaíocht €30 ar a laghad a dhéanamh i dtreo cíosa. Más
duine amháin de lánúin thú, déanann tú ranníocaíocht €40.</p>

<p>Ní mór do bhaill teaghlaigh neamhchleithiúnacha atá spleách go hiomlán
ar íocaíocht leasa shóisialaigh phearsanta ranníocaíocht €30 ar a laghad
a dhéanamh freisin. Mar sin féin, ní bheidh ort ranníocaíocht €30 a
dhéanamh más rud é gur measúnaíodh <a href="../../irish_social_welfare_system/means_test_for_social_welfare_payments/how_parents_income_can_affect_supplementary_welfare_allowance.html">sochar
agus pribhléid</a> in aghaidh d’íocaíochta leasa shóisalaigh.</p>

<p>Is féidir le hionadaí (ar ar tugadh an tOifigeach Leasa Pobail roimhe sin)
na Roinne Coimirce Sóisialaí méid an Fhorlíonta Cíosa le híoc a laghdú
trí mhéid atá, ina thuairim féin, iníoctha ag gach ball teaghlaigh
neamhchleithiúnach i mbun fostaíochta. Is é an gnás agus an cleachtadh ná
go ndéantar ioncam inmheasúnaithe an bhaill teaghlaigh neamhchleithiúnaigh
(is é sin, ollioncam lúide ÁSPC agus costais taistil chun na hoibre) a
roinnt ar an ráta SWA atá oiriúnach dá imthoisc. Déantar é a iolrú faoi
€30 ansin chun a dhliteanas chun ranníocaíocht a dhéanamh.</p>

<table border="1"><col><tbody><tr><td><strong>Mar shampla:</strong>

        <p>Más rud é go bhfuil d’iníon 26 bliain d’aois ina cónaí leat
        agus ag tuilleamh €700 sa tseachtain:</p>

        <p>€700 ÷ €186 (SWA) = €3.76</p>

        <p>Iolraigh €3.76 trí €30 = €112.80</p>

        <p>Sa chás seo, déantar laghdú €112.80 ar d’Fhorlíonadh
        Cíosa.</p>
      </td>
    </tr></tbody></table><p>Lánúin atá os cionn 65 bliain d’aois ag a bhfuil ioncam acu atá
cothrom leis an bPinsean Stáit (Ranníocach) nó atá níos lú ná an Pinsean
Stáit (Ranníocach) dá n-imthoisc, déanfaidh siad ranníocaíocht €40 i
leith a gcíosa. Lánúin a bhfuil Pinsin Stáit (Ranníocach) ag an mbeirt acu
ach nach bhfuil aon ioncam eile acu, déanfaidh siad ranníocaíocht €40 i
leith a gcíosa.</p>

</div>

<div class="topic base_rules">
<h2 class="topic base_rules_title" id="l0dedc">Céim 6: D’íocaíocht Forlíonadh Cíosa a fháil</h2>

<p>D’fhonn d’Fhorlíonadh Cíosa a ríomh, dealaigh <em>do ranníocaíocht
iomlán i leith cíosa</em> as do chíos seachtainiúil.</p>

<p>I gcéim 5, d’aimsigh tú <em>do ranníocaíocht iomlán i leith do
chíosa</em>. Anois, ní mór duit a fháil amach cá mhéad atá ar do chíos
seachtainiúil. Is féidir gurb eol duit cheana cá mhéad atá ar do chíos
seachtainiúil. Má íocann tú do chíos sa mhí, ní mór duit figiúr do
chíosa mhíosúil a iolrú faoi 12 agus é a roinnt ar 52 chun figiúr do
chíosa sheachtainiúil a fháil. Is gá nach mó do chíos ná an uasteorainn
a shocraítear le haghaidh do cheantair.</p>

<table border="1"><col><tbody><tr><td><strong>Mar shampla</strong>

        <p>Tá Susan agus Paul ina gcónaí i mBaile Átha Cliath agus tá siad
        ag íoc €900 sa mhí as cóiríocht.</p>

        <p>D’fhonn figiúr an chíosa sheachtainiúil a fháil, iolraigh
        €900 faoi 12 agus roinn ar 52.</p>

        <p>Cíos míosúil €900</p>

        <p>(Iolraigh faoi 12 mhí) x 12 = €10,800 sa bhliain</p>

        <p>€(Roinn ar 52 seachtain) ÷ 52 = €207.70 sa tseachtain</p>

        <p>Is é €207.70 an cíos seachtainiúil</p>
      </td>
    </tr></tbody></table><p>Socraítear uasleibhéal cíosa le haghaidh gach contae. Is é an Roinn
Coimirce Sóisialaí a shocraíonn an t-uasleibhéal cíosa le haghaidh do
chontae. Féadfaidh an tSeirbhís Leasa Pobail rátaí níos ísle a shocrú
laistigh de na teorainneacha sin. Más airde do chíos ná an t-uasmhéid
áitiúil, féadfar Forlíonadh Cíosa a dhiúltú duit.</p>

<h2>Cá háit a ndéanfaidh mé iarratas </h2>

<p>Déan teagmháil le hionadaí (ar ar tugadh an tOifigeach Leasa Pobail
roimhe sin) na Roinne Coimirce Sóisialaí ag <a href="http://findaddress.citizensinformation.ie/service_finder/">d’oifig
sláinte áitiúil</a>.</p>
</div>
</div>
</html>
