<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Úinéireacht na mbunscoileanna
</title>
    
    <meta name="description" content="Tá cur síos anseo ar cé leo na bunscoileanna agus conas a mhaoinítear iad.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Úinéireacht na mbunscoileanna</h1>
	
<ul class="anchorlinks"><li><a href="#l0b3fe">Eolas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Tá formhór bhunscoileanna na hÉireann in úinéireacht phríobháideach
agus tacaíocht acu ó na heaglaisí éagsúla. Íocann an Stát an chuid is
mó de na costais tógála agus reatha agus íoctar cuid de na costais reatha
go háitiúil. </p>

<p>I gcás scoileanna Caitliceacha agus Eaglais na hÉireann, is iad na
hiontaobhaithe deoise na húinéirí go hiondúil. Go hiondúil bíonn bord
iontaobhaithe ag scoileanna na n-aicmí eile atá ainmnithe ag údaráis na
n-Eaglaisí. Comhlacht teoranta nó bord iontaobhaithe is iondúil úinéirí
na scoileanna ilaicme. Tá cuid de na Gaelscoileanna ina scoileanna aon-aicme
agus faoi phatrúntacht mar an gcéanna leis na scoileanna Caitliceacha ach tá
comhlacht teoranta ag cuid eile acu. Tá tuilleadh eolais faoi na <a shape="rect" href="types_primary_school.html">cineálacha bunscoileanna</a>
anseo.</p>

<h3>Úinéireacht chineálacha éagsúla scoileanna</h3>

<p>Tá formhór na bunscoileanna in úinéireacht na n-aicmí creidimh. Tá
gníomhais iontaobhais sínithe ag na húinéirí, a chinntíonn gur scoileanna
a bheidh iontu i gcónaí. </p>

<p>Tá 9 gcinn de mhódhscoileanna gur leis an Stát iad. Tá roinnt scoileanna
speisialta gur leis an Stát iad. Tá úinéirí difriúla ag na scoileanna
speisialta - cuid acu in úinéireacht na <a href="http://www.education.ie/ga/">Roinne Oideachais agus Scileanna</a>, cuid
eile ag Coimisinéirí na nOibreacha Poiblí, cuid ag <a shape="rect" href="/ga/health/how_health_is_organised/health_boards.html">Feidhmeannacht na
Seirbhíse Sláinte</a> agus cuid eile fós ag aicmí creidimh. </p>

<p>Soiléiríonn an tAcht Oideachais 1998 agus athdheireann sé nach bhfuil aon
cheart ag an <a shape="rect" href="boards_of_management.html">mbord
bainistíochta</a> ná leas aige sa talamh nó foirgnimh na scoile a bhfuil
freagracht air ina leith. </p>

<h3>An patrún</h3>

<p>Tá ról an phatrúin curtha ar bhonn reachtúil ag an <a shape="rect" href="http://www.acts.ie/ga.act.1998.0051.1.html">Acht Oideachais 1998</a> agus
leagann sé síos na rialacha a bhaineann le cén duine a bheidh mar phatrún.
Is féidir leis an patrún an scoil a bhainistiú nó bord bainistíochta a
cheapadh. Faoin Acht tá an chumhacht ag an bpatrún an bord a scoir agus
bainistíocht na scoile a thógáil nó bord nua a cheapadh. Tá clár na
bpatrún ag an Roinn Oideachais agus Scileanna agus mar sin is féidir le duine
ar bith fáil amach cé hé/hí go díreach patrún aon bhunscoile ar bith. </p>

<p>Go ginearálta, is ionadaí na n-úinéirí é/í patrún na scoile. I
ngníomh, is iad na heaspaig Chaitliceacha agus Eaglais na hÉireann patrúin
na scoileanna sa deoise, agus is é an sagart paróiste a bhíonn ag gníomhnú
ar son an easpaig. An Bord Iontaobhaithe is patrún de scoileanna ilaicme go
hiondúil nó comhlacht teoranta uaireanta <a shape="rect" href="http://www.educatetogether.ie/">Oideachas le
Chéile</a>.<span></span>Bíonn Gaelscoileanna faoi choimirce údaráis na
heaglaise ach is féidir leo roghnú a bheith faoi choimirce <a href="http://www.foras.ie/">Fhoras Pátrúnachta na Scoileanna
Lán-Ghaeilge</a>, comhlacht teoranta a bunaíodh don fáth seo. seo. Tháinig
cineál nua patrúnachta isteach, ar bhonn treoirscéime, sa bhliain 2007.</p>

<p>Cuireadh <a href="http://www.education.ie/ga/Preas-agus-Imeachta%C3%AD/Comhdh%C3%A1lacha/Ph%C3%A1tr%C3%BAnacht-agus-iolrachas-in-Earn%C3%A1il-na-Bunscoile/F%C3%B3ram-faoi-Ph%C3%A1tr%C3%BAnacht-agus-Iolrachas-san-Earn%C3%A1il-Bhunscoile.html">Fóram
faoi Phátrúnacht agus Iolrachas san Earnáil Bhunscoile</a> ar bun i 2011
chun a mheas conas na struchtúir phátrúnachta bunscoile a athchóiriú chun
aird a thabhairt ar athruithe sa tsochaí. Foilsíodh a thuarascáil an 10
Aibreán 2012.</p>

<h3>Maoiniú na scoileanna</h3>

<p>Go traidisiúnta, cuireadh suíomh ar fáil go háitiúil don bhunscoil - go
díreach ón bpatrún nó de thoradh ar bhailiúchán áitiúil. Bhí na daoine
áitiúla ag íoc cuid de na costais tógála agus na costais reatha freisin.
Tháinig athruithe i bhfeidhm thar na blianta nuair a tosaíodh ar scoileanna
ilaicme agus Gaelscoileanna a thógáil agus nach raibh foinse 'áitiúil'
airgeadais acu. Tháinig socruithe nua i bhfeidhm i 1999. </p>

<p>Ní fhaigheann bunscoileanna príobháideacha aon mhaoiniú Stáit. </p>

<h3>Costas suímh - scoileanna náisiúnta nua</h3>

<p>Íocann an Stát costas iomlán an tsuímh. Tá an rogha i gcónaí ag an
bpatrún an costas seo a íoc. Má íocann an Stát, is leis an Stát
foirgneamh na scoile agus cuireann sé ar fáil don phatrún é faoi léas nó
gníomhas iontaobhais. </p>

<p>Má íocann an patrún, is leis an bpatrún an scoil. Má íocann an scoil
níl aon tionchar aige seo ar cé a bheidh ina phatrún.</p>

<h3>Gaelscoileanna</h3>

<p>Tá maoiniú do Ghaelscoileanna nua anois mar an gcéanna le scoileanna nua
eile. Tá na seansocruithe fós i bhfeidhm do Ghaelscoileanna a bhfuil
aitheantas buan nó sealadach acu ón Roinn Oideachais agus Scileanna. Faoin
seansocrú maidir le Gaelscoileanna cheannaigh an Roinn an suíomh agus d'íoc
sí an costas iomlán tógála. I ngníomh, tá cuid mhaith Gaelscoileanna
suite i bhfoirgnimh atá acu ar chíos agus tá an Stát ag íoc an chíosa.
</p>

<p>Eagraíocht deonach í <a shape="rect" href="http://www.gaelscoileanna.ie/">Gaelscoileanna Teo</a> (le tacaíocht ón
bhForas Teanga), atá ina heagraíocht chomhordnaithe do na scoileanna Gaeilge
agus tugann sí cúnamh do thuismitheoirí Gaelscoileanna nua a bhunú. </p>

<h3>Costas reatha na scoileanna</h3>

<p>Íocann an stát deontas caipitíochta díreach ionann agus €170 in
aghaidh an dalta le gach bunscoil. Is é an Stát a íocann tuarastail na
múinteoirí. Íoctar deontais chaipitíochta feabhsaithe i gcás páistí ag a
bhfuil riachtanais oideachais speisialta, cuma más i scoileanna speisialta
atá siad nó ag freastal ar ranganna speisialta sna gnáthscoileanna. Caitear
na deontais chaipitíochta le costais reatha laethúla na scoile a ghlanadh
agus ar ábhair agus acmhainní teagaisc.</p>

<p>Faigheann bunscoileanna deontas, chomh maith, le haghaidh seirbhísí
airíochais agus rúnaíochta (ar a dtugtar an Scéim Deontais Seirbhísí
Coimhdeacha) agus is ionann seo agus €153 in aghaidh an scoláire nó
€77.50 in aghaidh an scoláire ag brath ar cé acu an bhfuil an deontas ráta
iomláin nó leathráta á fháil ag an scoil. Theastaigh ranníocaíocht
áitiúil roimhe seo ach tá deireadh curtha leis anois.</p>

<p>Tugtar deontas leabhar do gach scoil, chomh maith. Is ionann seo agus €21
in aghaidh an scoláire i scoileanna DEIS agus €11 in aghaidh an scoláire i
scoileanna neamh-DEIS.</p>

<p>Tugtar deontas do gach scoil i dtreo an chostais a bhíonn ar
mhionoibreacha.</p>

<p>Bíonn teideal ag roinnt scoileanna ar mhaoiniú breise de bhun scéimeanna
éagsúla d'fhonn <a shape="rect" href="giving_children_an_even_break_by_tackling_disadvantage.html">tabhairt
faoin míbhuntáiste sna bunscoileanna</a> ar nós DEIS agus <a shape="rect" href="../../pre_school_education_and_childcare/early_start.html">Tús
Luath</a>.<br></p>
</div>
</div>
</html>
