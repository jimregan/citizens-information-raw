<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Eagraíochtaí agus acmhainní do bhunscoileanna
</title>
    
    <meta name="description" content="Cur síos ar eagraíochtaí agus na hacmhainní Idirlín a thugann faisnéis faoin mbunoideachas.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Eagraíochtaí agus acmhainní do bhunscoileanna</h1>
	
<ul class="anchorlinks"><li><a href="#l0b3fe">Eolas</a></li><li><a href="#l5a065">Tuismitheoirí agus daltaí</a></li><li><a href="#l653a0">Múinteoirí</a></li><li><a href="#l8f065">Leas speisialta</a></li><li><a href="#l09aba">Teangacha</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Cuireadh le chéile cur síos ar na láithreáin ghréasáin agus na
heagraíochtaí seo a leanas d'fhonn cabhrú le tuismitheoirí agus le daltaí.
B'fhéidir gur mór an cúnamh duit iad má tá do pháiste ag tosú ar an
mbunoideachas den chéad uair. B'fhéidir go gcuideoidh na hacmhainní seo leat
freisin más amhlaidh a bheidh tú <a shape="rect" href="/ga/moving_country/moving_to_ireland/">ag aistriú go hÉirinn</a> go gairid
agus tú ag iarraidh <a shape="rect" href="">faisnéise faoin gcóras
oideachais</a> anseo. </p>
</div>

<div class="topic base_rules">
<h2 class="topic base_rules_title" id="l5a065">Tuismitheoirí agus daltaí</h2>

<h3>Scoilnet</h3>

<p><a shape="rect" href="http://www.scoilnet.ie/">Scoilnet</a> a thugtar ar an
tairseach oideachais oifigiúil ag an Roinn Oideachais agus Scileanna. Is éard
is aidhm di tacú le pobal an oideachais trí bhíthin na faisnéise agus na
comhairle a chuirtear ar fáil do dhaltaí, do mhúinteoirí agus do
thuismitheoirí. Soláthraíonn Scoilnet acmhainní do raon leathan ábhar a
measúnaíodh de réir an ábhair bhunata lena bheith cinnte go bhfuil siad
oiriúnach do na curaclaim in Éirinn. I measc na n-acmhainní seo tá
pleananna ceachta, bileoga oibre idirghníomhacha inphriontáilte, nótaí agus
ábhar ilmheáin. Féadfaidh múinteoirí agus tuismitheoirí faisnéis a
fháil freisin faoi scéala agus imeachtaí reatha a bhaineann leis an
oideachas agus leis an tuistiú. </p>

<h3>Educate Together ('Foghlaimímis le Chéile')</h3>

<p>Is í <a shape="rect" href="http://www.educatetogether.ie/">Educate
Together</a> eagraíocht ionadaíochta na mbunscoileanna agus na gcomhlachas
ilchreidmheach 'Educate Together' ar fud na hÉireann. Is iad ball-chomhlachais
Educate Together a riarann na scoileanna seo, a bhfuil lánaitheantas acu ón
<a shape="rect" href="http://www.education.ie/">Roinn Oideachais agus
Scileanna</a> agus a oibríonn de réir na rialacha agus na struchtúr
maoinithe céanna agus a oibríonn bunscoileanna eile. Mar sin féin, tá
éiteas faoi leith acu. Cinntíonn scoileanna Educate Together go mbeidh an
cead rochtana céanna ag páistí orthu, beag beann ar a gcúlra sóisialta,
cultúrtha nó creidimh. Bíonn leibhéal ard rannpháirtíochta freisin ag na
tuismitheoirí in oibriú na scoile. Tá <a href="http://www.educatetogether.ie/our-schools">liosta iomlán de scoileanna
Educate Together ar láithreán gréasáin Educate Together</a> agus gach
faisnéis faoi mar is féidir grúpa tosaigh a bhunú agus a bheith páirteach
i mbunú scoile nua. </p>

<h3>Gaelscoileanna</h3>

<p>Is é <a shape="rect" href="http://www.gaelscoileanna.ie/">Gaelscoileanna</a> an príomhchomhlacht
comhordaithe do na scoileanna lán-Ghaeilge, bunscoileanna agus
iarbhunscoileanna ar aon. Is éard is aidhm dó úsáid na teanga Gaeilge a
chur ar aghaidh mar theanga teagaisc i scoileanna ar fud na tíre. Tugtar
tacaíocht do thuismitheoirí ar mian leo go múinfí a bpáistí trí Ghaeilge
agus do choistí áitiúla atá ag iarraidh scoileanna lán-Ghaeilge a bhunú
ina gceantar féin. </p>

<h3>Comhairlí Náisiúnta na dTuismitheoirí (Bunbhrainse)</h3>

<p>Is éard atá i <a shape="rect" href="http://www.npc.ie/">gComhairle
Náisiúnta na dTuismitheoirí (Bunbhrainse) (CNT)</a> eagraíocht náisiúnta
ionadaíochta do thuismitheoirí daltaí bunscoile. Bíonn sí ag iarraidh na
tuismitheoirí a chur ag glacadh páirte go gníomhach i ngach gné d'oideachas
a bpáistí, guth a thabhairt do na tuismitheoirí i bhforbairt ghrúpaí na
dtuismitheoirí i ngach scoil, agus monatóireacht a dhéanamh ar fhorbairt an
oideachais agus ar dheiseanna oideachais.</p>
</div>
<div class="topic base_rates">
<h2 class="topic base_rates_title" id="l653a0">Múinteoirí</h2>

<h3>Cumann Múinteoirí Éireann</h3>

<p>Is é <a shape="rect" href="http://www.into.ie/">Cumann Múinteoirí
Éireann</a> an ceardchumann múinteoirí is mó in Éirinn. Seasann sé do na
múinteoirí ar an mbunleibhéal in Éirinn agus do mhúinteoirí bunscoile
agus iar-bhunscoile i dTuaisceart Éireann. Tugann láithreán gréasáin CMÉ
faisnéis faoi roinnt ceisteanna a bhaineann leis an oideachas. Ina measc seo,
tá cáilíochtaí na múinteoirí agus coinníollacha oibre, ceisteanna a
bhaineann le riarachán na scoile, mar shampla árachas agus maoiniú,
faisnéis faoin gcaidreamh idir tuismitheoirí agus múinteoirí, reachtaíocht
oideachais agus fostaíochta agus rannóg faoi acmhainní sa seomra ranga.</p>

<h3>Líonra Phríomhoidí Bunscoile Éireann </h3>

<p>Comhlachas gairmiúil do cheannairí scoile é <a shape="rect" href="http://www.ippn.ie/">Líonra Phríomhoidí Bunscoile Éireann (LPBÉ)</a>
a thugann tacaíocht thiomnaithe agus a sheasann ar son na bpríomhoidí agus
na leas-phríomhoidí. Is aidhm dó tacú le forbairt ghairmiúil agus forbairt
phearsanta leanúnach na bpríomhoidí bunscoile. Tugann LPBÉ an chaoi dá
bhaill teacht ar pholasaithe eagraíochtúla, ar phleananna curaclaim, ar
acmhainní bainistíochta, ar cheisteanna reachtaíochta agus ar threoir
ghairmiúil. Ina theannta sin oibríonn sé seirbhís chomhairliúcháin faoi
rún agus freagraíonn sé ceisteanna gairme na mball. </p>

<h3>Bun- agus luath-oideachas Froebel</h3>

<p>Coláiste oiliúna múinteoirí atá i <a shape="rect" href="http://www.froebel.ie/">an Roinn Froebel don Bhun - agus Luath –
Oideachas in Ollscoil Mhá Nuad</a> a dhíríonn ar an oideachas de réir an
mhodha Froebel. Modh forásach leanbh-lárnach é seo a chothaíonn múineadh
agus foghlaim ardcháilíochta, an chruthaíocht, an lánpháirtiú agus
bainistíocht fhónta phraiticiúil an tseomra ranga. Cuireann an coláiste
cúrsaí céime agus iarchéime ar fáil do mhúinteoirí. </p>

<h3>An Chomhairle Mhúinteoireachta</h3>

<p>Forbraíonn agus cothaíonn <a href="http://www.teachingcouncil.ie/gaeilge.8.html">an Chomhairle
Mhúinteoireachta</a> an mhúinteoireacht mar ghairm ag leibhéal na bunscoile
agus na hiarbhunscoile. Cuireann sí fóram ar fáil don lucht gairme inar
féidir leo a dtuairimí a chur i láthair faoi gach gné de ghairmréim na
múinteoireachta ó staid na hearcaíochta go dtí an fhorbairt ghairmiúil le
linn na réime. Coinníonn an Chomhairle clár de na múinteoirí uile a
mhúineann i scoileanna aitheanta in Éirinn. Ina cáil mar chomhlacht
rialaithe do mhúinteoirí in Éirinn, cuireann an Chomhairle Mhúinteoireachta
cód iompraíochta gairmiúla ar fáil do na múinteoirí, a chuimsíonn
caighdeáin mhúinteoireachta, eolais, scileanna agus inniúlachta. </p>
</div>
<div class="topic base_howtoapply">
<h2 class="topic base_howtoapply_title" id="l8f065">Leas speisialta</h2>

<h3>Barnardos</h3>

<p><a shape="rect" href="http://www.barnardos.ie/">Cumann carthanachta é
Barnardos</a> a chuireann raon seirbhísí ar fáil do thuismitheoirí agus do
pháistí. Tá leabharlann sa <a href="http://www.barnardos.ie/resources-advice/library/library-and-information-service.html">Lárionad
Faisnéise</a> a thugann comhairle agus faisnéis ar cheisteanna a bhaineann le
páistí. Áiríonn sé seo bileoga agus leabhráin faisnéise faoi raon ábhar
mar fhorás an linbh. Le cois na seirbhíse faisnéise, cuireann an tIonad
Náisiúnta Acmhainní do Pháistí oiliúint ar fáil do dhuine ar bith,
tuismitheoirí nó cúramóirí, a bhíonn ag obair le páistí. Bíonn
Seirbhís Leabharlainne agus Faisnéise an INAP ag plé le fiosrúcháin ó
thuismitheoirí, ó lucht gairme, ó dhaltaí agus ó dhuine ar bith ar suim
leis gné ar bith de chúram leanaí. </p>

<h3>Home Education Network (Líonra Oideachais sa Bhaile)</h3>

<p>Más é do rogha é <a shape="rect" href="../../the_irish_education_system/home_education.html">do pháiste a
oiliúint sa bhaile</a>, gach seans gur maith an fhoinse eolais duit an <a shape="rect" href="http://www.henireland.org/">Líonra Oideachais sa
Bhaile</a>. Brúghrúpa tacaíochta é d'oideoirí baile. Is é is aidhm dó
cabhrú le tuismitheoirí leas a bhaint as na hacmhainní atá le fáil d'fhonn
teicnící a fhorbairt a bheadh oiriúnach do riachtanais gach páiste. Tugann
sé caoi freisin smaointe agus ciall cheannaithe a chur á malartú idir na
hoideoirí baile trína gcuid cruinnithe agus nuachtlitreacha. </p>

<h3>Cumann Uathachais na hÉireann (Irish Society for Autism)</h3>

<p>Tugann <a href="http://autism.ie/">Cumann Uathachais na hÉireann (CUÉ)</a>
comhairle agus tacaíocht dóibh siúd atá ag plé leis an uathachas. Tá
ionad 'buail isteach' aige ina oifig i mBaile Átha Cliath mar ar féidir le
tuismitheoirí, lucht gairme agus mic léinn teacht le chéile agus fadhbanna
na ndaoine a bhfuil uathachas orthu a phlé. Tugann sé caoi dá bhaill leas a
bhaint as fearas closamhairc, leabhair, foilseacháin agus físeáin. </p>
</div>
<div class="topic base_wheretoapply">
<h2 class="topic base_wheretoapply_title" id="l09aba">Teangacha</h2>

<h3>Foras na Gaeilge</h3>

<p>Is é <a shape="rect" href="http://www.gaeilge.ie/">Foras na Gaeilge</a> an
comhlacht atá freagrach as an teanga Ghaeilge a chur chun cinn. Tugann an
láithreán gréasáin aige faisnéis faoi roinnt ábhar, lena n-áirítear
fréamhacha na teanga Gaeilge agus faisnéis chúlra faoi na Gaeltachtaí. Tá
liosta cuimsitheach de na cúrsaí Gaeilge atá le fáil ag páistí agus
daoine fásta ar an láithreán, agus faisnéis faoin gcaoi a múintear Gaeilge
ar scoil. Cuireann Foras na Gaeilge acmhainní teagaisc ar fáil do
mhúinteoirí Gaeilge ar mhaith leo a gcuid scileanna a nuashonrú agus
comhairle do thuismitheoirí ar mhaith leo cabhrú lena bpáistí feabhas a
chur ar a gcuid Gaeilge. Tugann an láithreán sonraí faoi láithreacha ina
labhraítear Gaeilge go sóisialta agus liosta de na heagraíochtaí agus na
grúpaí Gaeilge. </p>
</div>
</div>
</html>
