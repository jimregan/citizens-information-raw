<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Cineálacha éagsúla scoileanna iarbhunoideachais
</title>
    
    <meta name="description" content="Tá cúig chineál scoile iarbhunoideachais ann. Baineann na príomhdhifríochtaí leis an gcaoi a bhainistítear is a mhaoinítear na scoileanna agus cé leo iad.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Cineálacha éagsúla scoileanna iarbhunoideachais</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li><li><a href="#l1e7b8">Rataí</a></li><li><a href="#leaf83">Conas iarratas a dhéanamh</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Tá cineálacha éagsúla scoileanna iarbhunoideachais sa chóras
oideachais, rud a thugann roghanna áirithe do thuismitheoirí. Tá
meánscoileanna deonacha, pobalscoileanna agus scoileanna cuimsitheacha san
earnáil dara leibhéil agus tá an formhór acu sin sainchreideamhach
(Caitliceach Rómhánach nó Protastúnach, mar shampla). Is scoileanna
neamh-shainchreidmheacha iad na gairmscoileanna agus na coláistí pobail. </p>

<h3>Meánscoileanna deonacha </h3>

<p>Úinéireacht agus bainistíocht phríobháideach a bhíonn i gceist i gcás
meánscoileanna deonacha. Bíonn siad faoi iontaobhas cuallachtaí
reiligiúnacha, boird ghobharnóirí nó daoine príobháideacha. Éilíonn <a shape="rect" href="http://www.irishstatutebook.ie/1998/en/act/pub/0051/index.html">An tAcht
Oideachais 1998</a> go mbeidh boird bhainistíochta ag meánscoileanna agus
ionadaithe ag tuismitheoirí agus ag múinteoirí orthu. Is é <a shape="rect" href="http://www.jmb.ie/">Comhchoiste na mBainisteoirí</a> eagraíocht
ionadaíochta bhord bainistíochta na scoileanna seo. Scoileanna táillí iad
cuid de na meánscoileanna deonacha agus scoileanna gan táillí an chuid eile
díobh. Níl scoileanna táillí i dteideal maoiniú a fháil ón rialtas le
cabhrú leo maidir lena gcostais reatha. Faigheann na scoileanna gan táillí
atá páirteach sa scéim saor-oideachais réimse deontas agus fóirdheontas
ón Stát. Bhíodh oideachas de chineál ní b’acadúla á sholáthar ag
meánscoileanna deonacha san am atá thart ach tá níos mó acu ag cur
meascáin d'ábhair acadúla, phraiticiúla agus ghairme ar fáil anois. </p>

<h3>Gairmscoileanna agus coláistí pobail </h3>

<p>Is leis na Boird Oideachais agus Oiliúna (BOO) áitiúla na gairmscoileanna
agus na coláistí pobail. Fochoistí de chuid na BOO iad boird bhainistíochta
na scoileanna seo. Bíonn ionadaithe de chuid na BOO, na dtuismitheoirí, na
múinteoirí agus ionadaithe pobail ar na boird seo. Is í an Roinn Oideachais
agus Scileanna a chuireann an chuid is mó den mhaoiniú ar fáil le haghaidh
gairmscoileanna agus coláistí pobail. Leagadh na scoileanna seo béim ar
oideachas teicniúil agus scileanna láimhe ar dtús ach bíonn réimse leathan
d’ábhair acadúla agus phraiticiúla á sholáthar acu de ghnáth anois.
Lena chois sin is iad na gairmscoileanna a chuireann formhór na gcúrsaí
aos-oideachais agus oideachas pobail ar fáil. Is é <a shape="rect" href="http://www.etbi.ie/">Boird Oileachais agus Oilina Éirean</a> eagraíocht
náisiúnta ionadaíochta na Boird Oideachais agus Oiliúna. </p>

<h3>Scoileanna pobail agus scoileanna cuimsitheacha </h3>

<p>Bunaíodh na scoileanna pobail agus na scoileanna cuimsitheacha sna 1960idí
chun curaclam leathan a chur ar fáil don óige go léir i bpobal. Bunaíodh a
lán acu de thoradh nascadh meánscoileanna deonacha agus gairmscoileanna.
Cuireann siad réimse leathan d’ábhair acadúla agus ábhair ghairme ar
fáil. Bíonn ionadaithe na bpáirtithe leasmhara áitiúla ar a mboird
bhainistíochta. An Roinn Oideachais agus Scileanna a chuireann an maoiniú go
léir ar fáil dóibh. Is é <a shape="rect" href="http://www.accs.ie/">Cumann
na Scoileanna Pobail is Cuimsitheacha</a> eagraíocht ionadaíochta náisiúnta
na scoileanna seo. </p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<p>Tá foráil san Acht Oideachais 1998 a chuireann dualgais áirithe ar bhord
bainistíochta gach meánscoile: </p>

<h3>Beartas iontrála </h3>

<p>Caithfidh bord bainistíochta gach scoile beartas iontrála dá chuid féin
a cheapadh agus an fhaisnéis seo a chur ar fáil do thuismitheoirí. Caithfidh
soláthar seirbhísí le haghaidh <a shape="rect" href="post_primary_education_for_students_with_special_needs.html">páistí a
bhfuil riachtanais speisialta oideachais acu</a> a bheith mar chuid de na
beartais seo agus ní mór aitheantas a thabhairt do chearta tuismitheoirí a
leanaí a chur chuig scoil a roghnaíonn siad féin. Ba chóir go mbeadh a
fhios ag tuismitheoirí céard iad na critéir a úsáidtear chun paistí a
chur ar an rolla nó diúltú dóibh. Tá sé de chead ag scoileanna a
gcreideamh agus a bhfealsúnacht oideachais a leanúint agus iad ag ceapadh a
mbeartas iontrála. Ní féidir leo diúltú do dhalta mura mbíonn an diúltú
sin ar aon dul leis an mbeartas atá fógartha acu agus nach ndéanann sé
leithcheal ar aon duine faoi na h<a href="http://www.irishstatutebook.ie/2000/en/act/pub/0008/index.html">Achtanna
um Stádas Comhionann 2000–2011</a>. Féadfaidh tuismitheoirí <a shape="rect" href="http://www.education.ie/ga/Tuismitheoir%C3%AD/Seirbh%C3%ADs%C3%AD/Achomharc-in-aghaidh-Eisiamh-Buan-Fionra%C3%AD-n%C3%B3-Di%C3%BAlt%C3%BA/Eolas.html">achomharc
a dhéanamh chun na Roinne Oideachais agus Scileanna in aghaidh diúltú
páiste a chur ar an rolla</a>. Ní mór an t-achomharc a dhéanamh laistigh de
42 lá féilire ón am a cuireadh cinneadh an bhoird bhainistíochta in iúl do
na tuismitheoirí nó na caomhnóirí. </p>

<h3>Plean scoile </h3>

<p>Ní mór don bhord bainistíochta plean scoile a chur ar fáil. Leagann sé
sin síos fís fhadtéarmach na scoile, a cuspóirí agus a pleananna
gníomhaíochta mar aon lena beartais agus a nósanna imeachta. Insíonn sé
faoi churaclam na scoile, na hacmhainní agus na háiseanna atá aici agus na
deiseanna atá ag daltaí agus ag daoine eile páirt a ghlacadh i bpobal na
scoile. Ba chóir dó a insint freisin faoina cuspóirí maidir le comhionannas
rochtana, comhpháirtíocht sa scoil agus an soláthar a dhéantar le haghaidh
daltaí le míchumais nó a bhfuil riachtanais speisialta oideachais acu. </p>

<h3>Cód iompair </h3>

<p>Tá <a shape="rect" href="../attendance_and_discipline_in_schools/school_discipline.html">cód
smachta nó cód iompair daltaí</a> ag beagnach gach scoil mar aon le liosta
rialacha a bhfuiltear ag súil go ngéillfidh na daltaí dóibh. </p>
</div>
<div class="topic base_rates">
<h2 class="topic base_rates_title" id="l1e7b8">Rataí</h2>

<h3>Scoileanna gan táille </h3>

<p>Scoileanna gan táille iad formhór na scoileanna iarbhunoideachais in
Éirinn. Cuireann an Roinn Oideachais agus Scileanna deontais ar fáil le
haghaidh na scoileanna iarbhunoideachais gan táille le cabhrú leo íoc as a
gcostais reatha. Is ar líon na ndaltaí atá ag freastal ar an scoil a
áirítear na deontais seo. Tugtar deontas breise in aghaidh gach dalta do <a shape="rect" href="../../the_irish_education_system/measures_to_address_educational_disadvantage.html">Scoileanna
a mheastar a bheith faoi mhíbhuntáiste</a>. Scoileanna le táillí iad cuid
de na meánscoileanna deonacha ach is scoileanna gan táillí an formhór acu,
rud a chiallaíonn gur féidir leo deontais caipitíochta agus liúntais eile a
fháil ón stát. Is mar bhuiséad bliantúil a chuirtear maoiniú ar fáil le
haghaidh pobalscoileanna agus scoileanna cuimsitheacha. </p>

<h3>Scoileanna táille </h3>

<p>Tá roinnt meánscoileanna ann a éilíonn táillí. Ní chuireann an Stát
aon deontas ar fáil maidir le costais reatha i gcás na scoileanna táille ach
íocann sé tuarastal na múinteoirí go léir i scoileanna aitheanta. Is iad
na boird bhainistíochta a shocraíonn méid na dtáillí gach bliain agus
déanann na comhlachtaí rialaithe iad a fhaomhadh. </p>

<h3>Costais scoile </h3>

<p>Caithfidh na daltaí íoc as leabhair agus táillí scrúduithe fiú sna
scoileanna gan táille. Lena chois sin bíonn costais eile mar éide scoile i
gceist freisin. Tá <a shape="rect" href="../educational_supports/school_books_scheme.html">scéimeanna éagsúla
le cabhrú le teaghlaigh ar ioncam íseal déileáil le costais
scolaíochta</a>. </p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Féach ar <a shape="rect" href="http://www.education.ie/en/find-a-school">liosta na scoileanna
iarbhunoideachais i do cheantar</a> atá ar fáil ar láithreán gréasáin na
Roinne Oideachais agus Scileanna chun breis eolais a fháil faoi na beartais
maidir le hiontráil agus cur ar an rolla atá ag na scoileanna
iar-bhunoideachais i do cheantar. Ba chóir duit dul i dteagmháil leis an <a shape="rect" href="post_primary_education_life_event.html">scoil
iarbhunoideachais is rogha leat</a> ansin.</p>

<p></p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Is féidir tuilleadh eolais a fháil faoi na cineálacha éagsúla
scoileanna iarbhunoideachais a fháil ó: </p>

<p>
</p><div class="inlinesio">
<p>
</p><div>
<h3>An Roinn Oideachais agus Eolaíochta</h3>
<p>
  
  <span class="field_dept address_field">Rannóg Eolas don Ógra<br></span>
  

  
  Bloc 2<br>Urlár 2<br>Sráid Maoilbhríde<br>Baile Átha Cliath 1<br>Éire
  <br>
  
</p>
<p>
  

  

  

  

  
  <strong>Láithreán Gréasáin:</strong> <a href="http://www.youthinformation.ie/">http://www.youthinformation.ie/</a>
  <br>
  

  

  

  
</p>
</div></div>

</div>
</div>
</html>
