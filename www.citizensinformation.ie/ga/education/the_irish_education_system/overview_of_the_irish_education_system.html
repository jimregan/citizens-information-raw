<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Forléargas ar chóras oideachais na hÉireann
</title>
    
    <meta name="description" content="Cuimsíonn córas oideachais na hÉireann oideachas chéad, dara agus tríú leibhéal agus breisoideachas. Tá beagnach gach oideachas maoinithe ag an Stát.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Forléargas ar chóras oideachais na hÉireann</h1>
	
<ul class="anchorlinks"><li><a href="#l0b3fe">Eolas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Tá oideachas éigeantach do leanaí in Éirinn ó aoiseanna a sé go 16 nó
go dtí go bhfuil trí bliana d'oideachas dara leibhéal comhlánaithe ag mic
léinn.</p>

<p>Tá córas oideachais na hÉireann déanta suas den bhunscolaíocht, dara
leibhéal, tríú leibhéal agus breisoideachas. Tá oideachas atá maoinithe
ag an Stát ar fáil ag gach leibhéal, mura roghnaíonn tú do leanbh a chur
chuig institiúid phríobháideach. </p>

<p>Is gnách gur áiseanna nó soláthraithe cúram leanaí atá maoinithe go
príobháideach a sholáthraíonn <a shape="rect" href="../pre_school_education_and_childcare/">oideachas réamhscolaíochta</a>.
Tá tionscnaimh áirithe a dhíríonn ar leanaí i bpriacal atá maoinithe ag
an Roinn Oideachais agus Scileanna.</p>

<p><strong>Bunoideachas (an chéad leibhéal)</strong></p>

<p>Ní gá do leanaí freastal a dhéanamh ar an scoil go dtí aois a sé, ach
is iondúil do leanaí an scoil a thosú i Meán Fómhair tar éis dóibh an
ceathrú lá breithe a shlánú. Tá leanaí ceithre bliana agus cúig bliana
rollaithe i ranganna na naíonán beag agus mór.</p>

<p>Clúdaíonn curaclam na bunscoile na réimsí tábhachtacha a leanas:</p>

<p>Teanga, matamaitic, oideachas sóisialta, comhshaoil agus eolaíochta,
oideachas ealaíon a chuimsíonn na hamharcealaíona, ceol agus drámaíocht,
comtháthú fisiciúil, oideachas sóisialta, pearsanta agus sláinte.</p>

<p>Tá <a shape="rect" href="../primary_and_post_primary_education/going_to_primary_school/types_primary_school.html">bunscoileanna</a>
faoi úinéireacht phríobháideach go ginearálta ag pobail eaglasta (nó
boird ghobharnóirí) ach tá siad maoinithe ag an Stát.</p>

<p><strong>Oideachas dara leibhéal</strong></p>

<p>Tá oideachas dara leibhéal soláthraithe ag cineálacha éagsúla
iarbhunscoileanna. Is iad sin, meánscoileanna, gairmscoileanna,
pobalscoileanna agus scoileanna cuimsitheacha. Tá meánscoileanna bainistithe
go príobháideach agus faoi úinéireacht phríobháideach. I mbeagnach gach
cás, is iad pobail eaglasta nó boird ghobharnóirí iad na hiontaobhaithe. Is
é an Stát a bhunaíonn gairmscoileanna agus bíonn siad riartha ag coistí
gairmoideachais. Tá pobalscoileanna agus scoileanna cuimsitheacha á
mbainistiú ag boird bhainistíochta de bhallraíochtaí éagsúla.</p>

<p>Cuimsíonn oideachas dara leibhéal sraith shóisearach trí bliana agus
sraith shinsearach dhá bhliain nó trí bliana ag brath ar cibé an dtógtar
nó nach dtógtar an <a shape="rect" href="../primary_and_post_primary_education/going_to_post_primary_school/transition_year.html">Idirbhliain</a>
roghnach tar éis scrúdú an T<a shape="rect" href="../state_examinations/junior_certificate_programme.html">eastais
Shóisearaigh</a></p>

<p>Tosaíonn mic léinn ar an tsraith shóisearach ag aois 12 de ghnáth.
Suítear an Teastas Sóisearach tar éis trí bliana. <br><br>
Leanann an Idirbhliain scrúdú an Teastais Shóisearaigh. Tá an bhliain seo
saor ó scrúduithe foirmeálta agus ceadaítear do mhic léinn taithí a
fháil ar réimse leathan d'ionchuir oideachasúla, taithí oibre san áireamh.
<br><br>
Le linn an dá bhliain deiridh den tsraith shinsearach, tógann mic léinn
ceann amháin de thrí chlár, gach ceann acu a chríochnaíonn le scrúdú
Stáit - an Ardteistiméireacht bhunaithe, Gairmchlár na hArdteistiméireachta
nó an Ardteistiméireacht Fheidhmeach. <br><br>
Is í an <a shape="rect" href="../state_examinations/established_leaving_certificate.html">Ard-Teistiméireacht
bhunaithe</a> an príomhbhunús ar a ndáiltear áiteanna in ollscoileanna,
institiúidí teicneolaíochta agus coláistí oideachais.</p>

<p>Tá <a shape="rect" href="../state_examinations/leaving_certificate_vocational_programme.html">Gairmchlár
na hArdteistiméireachta</a> difriúil ón Ardteistiméireacht bhunaithe sa
mhéid agus go ndírítear ar ábhair theicniúla agus modúil bhreise le
fócas gairme acu.</p>

<p>Tá sé mar phríomhchuspóir ag an <a shape="rect" href="../state_examinations/leaving_certificate_applied.html">Ardteistiméireacht
Fheidhmeach</a> na rannpháirtithe a ullmhú don saol oibre agus saol an
aosaigh trí thaithí foghlama ábhartha. Tá sé mar chuspóir acu seo na
réimsí a leanas i gcomhdhéanamh an duine a fhorbairt: spioradálta,
intleachtúil, sóisialta, mothúchánach, aeistéitiúil agus fisiciúil.</p>

<p>Níl an Ardteistiméireacht Fheidhmeach aitheanta d'iontráil dhíreach go
dtí cúrsaí tríú leibhéal, ach is féidir a chur ar chumas mic léinn
cúrsaí iar-Ardteistiméireachta a thógáil.</p>

<p><strong>Oideachas tríú leibhéal</strong></p>

<p>Tá <a shape="rect" href="../third_level_education/">oideachas tríú
leibhéal</a> déanta suas de roinnt rannóg. Tá maoiniú substaintiúil ón
Stát ag rannóg na n-ollscoileanna, rannóg na teicneolaíochta agus ag na
coláistí oideachais. Ina theannta sin, tá líon áirithe coláistí
neamhspleácha atá príobháideach. <br><br>
Tá seacht n-ollscoil ann agus tá siad uathrialach agus féinrialaitheach.
Déanann siad cláir chéime a thairiscint ag leibhéal baitsiléara,
máistreachta agus dochtúireachta. <br><br>
Cuimsíonn rannóg na teicneolaíochta institiúidí teicneolaíochta a
sholáthraíonn cláir oideachais agus oiliúna i réimsí cosúil le gnó,
eolaíocht, innealtóireacht, teangeolaíocht agus ceol go leibhéal teastais,
dioplóma agus céime. Tá freagracht fhoriomlán ar an Roinn Oideachais agus
Scileanna don rannóg.</p>

<p>Déanann <a href="http://www.teachingcouncil.ie/oideachas-m%C3%BAinteoir%C3%AD/oideachas-tosaigh-m%C3%BAinteoir%C3%AD.617.html">coláistí
oideachais</a> speisialú in oiliúint do mhúinteoirí céadleibhéil.
Déanann siad céim trí bliana don Bhaitsiléir san Oideachas agus dioplóma
iarchéime 18 mí a thairiscint.</p>

<p>Go hiondúil, maidir le hoiliúint na múinteoirí dara leibhéal, caithfidh
bunchéim a bheith comhlánaithe acu in ollscoil nó institiúid tríú
leibhéal eile, agus ard-dioplóma bliana san oideachas ina dhiaidh sin. Ina
theannta sin, tá coláistí oideachais ann a dhéanann speisialú in oiliúint
do mhúinteoirí dara leibhéal san eacnamaíocht bhaile, sa reiligiún agus sa
chorpoideachas.</p>

<p><strong>Breisoideachas agus oideachas aosach</strong></p>

<p>Cuimsíonn breisoideachas oideachas agus oiliúint a tharlaíonn tar éis na
scolaíochta dara leibhéal, ach nach bhfuil mar chuid den chóras tríú
leibhéal. Cuimsíonn sé cláir cosúil le <a shape="rect" href="../vocational_education_and_training/training_and_apprentiship_programmes/post_leaving_certificate_courses.html">cúrsaí
iar-Ardteistiméireachta</a>; an Scéim Deiseanna Oiliúna Gairmoideachais
(oideachas athdheise do dhaoine dífhostaithe); cláir in <a shape="rect" href="../vocational_education_and_training/training_and_apprentiship_programmes/youthreach.html">Ógtheagmháil</a>
do luathfhágálaithe scoile; oideachas bunúsach agus litearthachta; agus
cláir um thráthnóna d'aosaigh i scoileanna dara leibhéal.</p>

<p><strong>Oideachas riachtanais speisialta do mhic léinn atá faoi
mhíchumas</strong></p>

<p>Réimsíonn soláthar oideachasúil do <a shape="rect" href="special_education.html">mhic léinn le riachtanais speisialta
oideachais</a> ó thacaíocht bhreise sna scoileanna príomhshrutha go
tacaíocht speisialaithe sna scoileanna speisialta. Is féidir mac léinn atá
faoi mhíchumas a chlárú i:</p>
<ul><li>Rang príomhshrutha le tacaíocht bhreise</li>
  <li>Rang speisialta i scoil príomhshrutha nó</li>
  <li>Scoil speisialta a fhreastalaíonn ar mhic léinn lena c(h)atagóir
    mhíchumais.</li>
</ul></div>
</div>
</html>
