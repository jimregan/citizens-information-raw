<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Springboard 
</title>
    
    <meta name="description" content="Cuireann  áiteanna saor in aisce ar fáil ar chúrsaí ardoideachais páirtaimseartha do chuardaitheoirí poist agus do dhaoine dífhostaithe. ">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Springboard </h1>
	
<ul class="anchorlinks"><li><a href="#lc66f4">Réamhrá</a></li><li><a href="#l555d1">Rialacha</a></li><li><a href="#l1f077">Rátái</a></li><li><a href="#leaf83">Conas iarratas a dhéanamh</a></li><li><a href="#lf3c9d">Tuilleadh eolais</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Má tá tú dífhostaithe, d’fhéadfadh go bhfuil tú ag iarraidh
leanúint ar aghaidh le d’oideachas nó páirt a ghlacadh i gcúrsa oiliúna
chun do scileanna a fhorbairt agus cur le do dheiseanna filleadh ar an obair.
</p>

<p>Cuireann Springboard cúrsaí ardoideachais ar fáil saor in aisce do
dhaoine atá dífhostaithe. Cúrsaí páirtaimseartha is ea formhór na
gcúrsaí a sholáthraíonn Springboard, ach tá méadú ag teacht ar líon na
gcúrsaí lánaimseartha atá ar fáil do rannpháirtithe áirithe.</p>

<p>Cuireann tionscnamh Lingchláir (‘Springboard’) cúrsaí saor in aisce,
páirtaimseartha ardoideachais ar fáil do dhaoine atá dífhostaithe –
féach thíos.</p>

<p>Ta go leor bealaí ann inar féidir leat <a href="../../returning_to_education/sources_of_information_on_returning_to_education.html">filleadh
ar an oideachas</a>.</p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<p>Cuireann Lingchlár áiteanna ar fáil do dhaoine dífhostaithe ar réimse
cúrsaí páirtaimseartha, ó leibhéil teastais go dtí leibhéil na céime
máistreachta – Leibhéil 6-9 ar an <a href="http://www.nfq.ie/nfq/en/images/FanDec2006.jpg">gCreat Náisiúnta
Cáilíochtaí</a>. Maireann an chuid is mó de na cúrsaí bliain amháin nó
níos giorra.</p>

<p>Tá cúrsaí ar tairiscint i dteicneolaíocht faisnéise agus cumarsáide
(TFC), an geilleagar glas, cógaisíocht agus seirbhísí airgeadais
idirnáisiúnta. Anuas air sin, tá fáil ar chláir i scileanna trasfhiontair
agus díol idirnáisiúnta.</p>

<p>Cuirtear tús le formhór na gcúrsaí i mí Mheán Fómhair. Tá fáil ar
shonraí ar na cúrsaí atá ar fáil agus ar incháilitheacht ar <a href="http://www.springboardcourses.ie/">springboardcourses.ie</a>.</p>

<h3>Cé atá incháilithe?</h3>

<p><strong>Rialacha ginearálta</strong></p>

<p>Go ginearálta, d’fhonn cáiliú do Lingchlár, ní mór duit bheith
dífhostaithe, stair fostaíochta roimhe seo a bheith agat, agus ní mór duit
bheith sa tóir go gníomhach ar obair agus fáil bheith ort chun tabhairt faoi
obair.</p>

<p><strong>Nuair a chuireann tús le cúrsaí Lingchláir</strong>, ní mór
duit íocaíocht cháilitheach leasa shóisialaigh a bheith á fáil agat nó
bheith i gceann de na catagóirí incháilitheachta a liostaítear thíos. Is
iad na híocaíochtaí cáilitheacha leasa shóisialaigh:</p>
<ul><li>Sochar Cuardaitheora Poist</li>
  <li>Liúntas Cuardaitheora Poist</li>
  <li>Íocaíocht Teaghlach Aontuismitheora</li>
  <li>Liúntas Míchumais</li>
  <li>Liúntas Cúramóra</li>
  <li>Cúnamh Feirme/Cúnaimh Iascaigh</li>
  <li>Pinsean Baintrí, Baintrí Fir nó Páirtnéara Shibhialta Mharthanaigh
    (Ranníocach)</li>
  <li>Pinsean Baintrí, Baintrí Fir nó Páirtnéara Shibhialta Mharthanaigh
    (Neamh-Ranníocach)</li>
  <li>Pinsean na nDall</li>
  <li>Liúntas Bhean Chéile Tréigthe</li>
</ul><p><strong>Catagóirí incháilithe eile</strong></p>

<p>Ina theannta sin, féadfaidh tú iarratas a dhéanamh ar Lingchlár, má:</p>
<ul><li>Bhí tú féinfhostaithe roimhe seo, ach anois tá tú dífhostaithe agus
    ag dul sa tóir go gníomhach ar obair, fiú mura bhfuil íocaíocht leasa
    shóisialaigh á fáil agat.</li>
  <li>Is <a href="../../../social_welfare/irish_social_welfare_system/claiming_a_social_welfare_payment/claiming_an_increase_in_your_social_welfare_payment_for_an_adult_dependant.html">duine
    fásta cáilithe</a> thú atá in aois oibre (faoi 66) ar íocaíocht leasa
    shóisialaigh dhuine eile</li>
  <li>Tá síniú á dhéanamh agat le haghaidh <a href="../../../social_welfare/irish_social_welfare_system/social_insurance_prsi/credited_social_insurance_contributions.html">creidmheasanna
    árachais shóisialta</a></li>
  <li>Tá tú <a href="../../../employment/unemployment_and_redundancy/redundancy/lay_off_short_time_working_and_redundancy.html">ag
    oibriú go gearrthéarmach</a> agus tá íocaíocht chuardaitheora poist á
    fáil agat</li>
</ul><p>Sa mhullach air sin, tá tú i dteideal cur isteach ar Lingchlár (le cead
ó Éascaitheoir na Roinne Coimirce Sóisialaí) má tá ceann de na
híocaíochtaí a leanas á fáil agat nó má tá tú rannpháirteach i gceann
de na scéimeanna a leanas:</p>
<ul><li>Fostaíocht Pobail</li>
  <li>Scéim Shóisialta Tuaithe</li>
  <li>Tús</li>
  <li>An Liúntas Fiontraíochta um Fhilleadh ar Obair</li>
  <li>Liúntas Fiontraíochta Gearrthréimhseach</li>
</ul></div>

<div class="topic base_rates">
<h2 class="topic base_rates_title" id="l1f077">Rátái</h2>

<p>Má ghlacann tú le cúrsa Lingchláir, coimeádann tú d’íocaíocht
leasa shóisialaigh má leanann tú le coinníollacha na híocaíochta a
chomhlíonadh.</p>

<p>Níl ort aon táillí ná muirir chúrsa a íoc fad atá tú dífhostaithe.
Má ghlacann tú le post fad atá cúrsa á dhéanamh agat, cuirfidh Lingchlár
cistiú ar fáil do na táillí don bhliain acadúil iomlán. Má shíneann do
chúrsa isteach i mbliain/mblianta eile, déanfaidh do choláiste an cinneadh
faoin méid táillí a bheidh le híoc.</p>

<p>Más rud é go bhfuil tú ag fáil íocaíocht cuardaitheora poist agus go
bhfuil páirt á glacadh agat i gcúrsa páirtaimseartha Springboard, leanfaidh
tú le híocaíocht cuardaitheora poist a fháil faoi <a href="../../../social_welfare/social_welfare_payments/back_to_education/part_time_education_option.html">Rogha
an Oideachais Pháirtaimseartha</a>. Má tá tú páirteach i scéim
lánaimseartha Springboard, aistreofar thú chuig Liúntas chun Filleadh ar an
Oideachas (BTEA) - ní mór duit na critéir cháilitheacha don BTEA a
chomhlíonadh.</p>
</div>

<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Chun iarratas a dhéanamh ar chúrsa Lingchláir, roghnaíonn tú an
cúrsa/na cúrsaí ar spéis leat iad ar <a href="http://www.springboardcourses.ie/">springboardcourses.ie</a> agus
déanann tú an t-iarratas ar líne, agus na <a href="http://www.springboardcourses.ie/howToApply">treoracha</a> ar an
láithreán gréasáin a leanúint.</p>

<p>Má tá íocaíocht leasa shóisialaigh á fáil agat, ba cheart duit
d’oifig áitiúil leasa shóisialaigh a chur ar an eolas faoi seo agus
seiceáil cén bearta breise atá le glacadh agat (más ann dóibh). </p>
</div>

<div class="topic base_wheretoapply">
<h2 class="topic base_wheretoapply_title" id="lf3c9d">Tuilleadh eolais</h2>

<p>Tá fáil ar <a href="http://www.springboardcourses.ie/faq">Cheisteanna
Coitianta</a> ar springboardcourses.ie. Is féidir <a href="http://springboardcourses.ie/contactUs">glao a chur ar Springboard</a> ar
Saorghlao 1800 303 523.</p>
</div>
</div>
</html>
