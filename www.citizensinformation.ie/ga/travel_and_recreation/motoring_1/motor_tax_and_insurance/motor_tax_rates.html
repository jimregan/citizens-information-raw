<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Cáin Mhótair
</title>
    
    <meta name="description" content="Ní mór cáin a bheith íoctha ar do charr roimh dul ag tiomáint in áit phoiblí.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Cáin Mhótair</h1>
	
<ul class="anchorlinks"><li><a href="#lc66f4">Réamhrá</a></li><li><a href="#l555d1">Rialacha</a></li><li><a href="#l27d15">Rátaí</a></li><li><a href="#leaf83">Conas iarratas a dhéanamh</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Is ceanglas dlíthiúil é mótarcháin a bheith íoctha agat más mian leat
d’fheithicil a thiomáint in áit phoiblí. Is muirear mótarcháin a
ghearrann an Rialtas ar roinnt mótharfheithiclí. Bailíonn údaráis
áitiúla mótarcháin.</p>

<p>Braitheann conas a mheasúnaítear d’fheithicil i dtaobh mótarchánach ar
shaghas na feithicle atá agat. Mar shampla, déantar measúnú uirthi ar bhonn
an mhéid seo a leanas:</p>
<ul><li>Bandaí astaíochtaí CO² le haghaidh gluaisteáin phríobháideacha a
    cláraíodh ó Iúil 2008 i leith agus gluaisteáin phríobháideacha a
    cláraíodh idir Eanáir agus Meitheamh 2008 a roghnaigh an bonn seo
    measúnaithe (Ní bhaineann seo le hiompórtálacha athláimhe a
    cláraíodh thar lear roimh 2008)</li>
  <li>Toilleadh innill (cc) le haghaidh gluaisteáin phríobháideacha a
    cláraíodh roimh Iúil 2008 agus feithiclí earraí príobháideacha, ar
    nós veaineanna</li>
  <li>Meáchan neamhualaithe le haghaidh feithiclí earraí tráchtála</li>
</ul></div>
<div class="topic base_rules">
<h2 class="topic base_rules_title" id="l555d1">Rialacha</h2>

<p>Ní hamháin go leagann an dlí dualgas ort mótarcháin chun d’fheithicil
a thiomáint, ach ceanglaítear ort fianaise a thaispeáint gur íoc tú aisti
(is é sin, diosca reatha cánach) ar ghaothscáth d’fheithicle. Má
theipeann ort diosca reatha cánach a thaispeáint ar d’fheithicil, meastar
go bhfuil cion tiomána déanta agat agus eascróidh fíneáil mhuirir sheasta
€60 as a eiseoidh maor tráchta nó Garda.</p>

<p>Tá feithiclí áirithe díolmhaithe ón gceanglas chun mótarcháin a íoc.
Má eisítear iad in áit phoiblí, caithfear diosca reatha cánach a
thaispeáint. I measc na bhfeithiclí atá díolmhaithe ón gceanglas chun
mótarcháin a íoc, tá an méid a leanas:</p>
<ul><li>Feithiclí a dhéantar a dhíolmhú faoi <a href="http://www.irishstatutebook.ie/1994/en/si/0353.html">na Rialacháin
    um Thiománaithe faoi Mhíchumas agus Paisinéirí faoi Mhíchumas
    (Lamháltais Chánach), 1994 (I.R. 353/1994)</a></li>
  <li>Feithiclí (aon rothar san áireamh ar a bhfuil ceangal chun é a
    thiomáint de chumhacht mheicniúil) nach bhfuil níos troime ná 400 kg
    meáchain (neamhualaithe), a dhéantar a oiriúnú agus a úsáidtear
    d’easláin</li>
</ul><p>Féadfaidh tú teacht ar liosta d’fheithiclí díolmhaithe sna <a href="http://www.environ.ie/motor-tax-rates-january-2016">táblaí
mótarchánach</a> atá ar fáil ar láithreán gréasáin na Roinne
Comhshaoil, Pobail agus Rialtais Áitiúil.</p>

<p>Ó Eanáir 2016 i leith, laghdaítear an ráta mótarchánach do gach
feithicil earraí tráchtála os cionn 4,000 kg, agus tugadh ráta nua
bliantúil €500 d’fheithiclí idir 4,000 kg agus 12,000 kg agus ráta
€900 d’fheithiclí os cionn 12,000 kg.</p>

<h3>Athrú úinéireacht feithicle agus mótarcháin</h3>

<p>Má dhíolann tú d’fheithicil nó má dhéanann tú í a thrádáil
isteach le haghaidh feithicil ionaid, ní mór duit an t-athrú úinéireachta
a chlárú. Déantar seo ar bhealach amháin as dhá bhealach agus braitheann
seo ar cé acu ar cláraíodh nó nár cláraíodh an fheithicil i dtosach
báire roimh nó i ndiaidh an 1 Eanáir 1993. Ní féidir leat íoc as cáin ar
d’fheithicil nua go dtí go bhfuil clárú an athraithe úinéireachta tugtha
chun críche. Féadfaidh tú <a href="https://www.motortax.ie/PSE/start.do?page=welcome">stádas na feithicle a
sheiceáil</a> ar motortax.ie.</p>

<p>Ansin déanann tú an mhótarcháin a athnuachan ar an bhfeithicil agus
Foirm RF100A á húsáid nó ar líne, faoi mar a ndéantar cur síos air
thíos. Má tá an mhótarcháin ar d’fheithicil nua éagtha cheana féin,
níl tú faoi dhliteanas íoc as an tréimhse riaráistí ó éag an diosca
cánach deiridh go dtí deiridh na míosa díreach roimh an dáta a cheannaigh
tú í.</p>

<p>Is cion é tiomáint gan mótarcháin a íoc, mar sin, níor cheart duit
tiomáint go dtí go bhfuil deimhniú faighte agat gur tharla an clárúchán
agus gur íoc tú an mhótarcháin. Féadfaidh tú níos mó a léamh inár
gcáipéis ar <a href="../buying_or_selling_a_vehicle/change_of_ownership.html">athrú
úinéireachta feithicle</a>.</p>

<h3>Diosca cánach a cailleadh a ionadú</h3>

<p>Is féidir cáipéisí ionaid a fháil a bhaineann le mótarcháin.
Soláthraítear thíos liosta cáipéisí agus an costas a bhíonn ar a
n-ionadú;</p>

<table border="1"><caption></caption>
  <col><col><tbody><tr><td><strong>Cáipéis</strong></td>
      <td><strong>Costas ionaid</strong></td>
    </tr><tr><td>Diosca cánach</td>
      <td>€6</td>
    </tr><tr><td>Leabhar/deimhniú cláraithe</td>
      <td>€12</td>
    </tr><tr><td>Deimhniú ceadúnaithe feithicle</td>
      <td>€12</td>
    </tr></tbody></table><p>Chun cáipéisí ionaid a fháil, comhlánaigh <a href="https://www.motortax.ie/OMT/pdf/RF134_en.pdf">Foirm RF134 (pdf)</a> agus
iarr go mbeidh comhalta den Gharda Síochána mar fhinné ar an bhfoirm seo ag
<a href="http://www.garda.ie/Stations/Default.aspx">stáisiún Gardaí</a>.
Seol d’fhoirm chomhlánaithe leis an táille chuí ar aghaidh chuig d’Oifig
Mhótarchánach.</p>

<h3>Aisíocaíochtaí mótarchánach</h3>

<p>Is féidir, faoi chúinsí áirithe, chun aisíocaíocht ar mhótarcháin a
éileamh. Ba cheart go ndéanfar d’iarratas ar aisíocaíocht go díreach le
d’oifig mhótarchánach áitiúil, ar <a href="https://www.motortax.ie/OMT/pdf/RF120_en.pdf">Fhoirm RF120 (pdf)</a>. I
measc na gcúinsí inar féidir leat aisíocaíocht ar mhótarcháin a
éileamh, tá an méid a leanas;</p>
<ul><li>Rinneadh an fheithicil a bhriseadh/a mhilleadh nó a seoladh go buan
    lasmuigh den Stát.</li>
  <li>Goideadh an fheithicil agus níor éirigh leis an úinéir í a
    aisghabháil</li>
  <li>Níor glacadh an fheithicil amach nó níor úsáideadh a fheithicil in
    áit phoiblí ag aon tráth ó eisíodh an diosca reatha</li>
  <li>Chuir úinéir na feithicle, mar gheall ar bhreoiteacht, gortú nó
    míchumas fisiciúil eile, deireadh le húsáid a bhaint as an
  bhfeithicil</li>
  <li>Chuir úinéir na feithicle, mar gheall ar asláithreacht ón stát ar
    mhaithe le cuspóirí gnó nó oideachais, deireadh le húsáid a bhaint as
    an bhfeithicil</li>
  <li>Chuir úinéir na feithicle, mar gheall ar sheirbhís thar lear leis na
    Fórsaí Cosanta, deireadh le húsáid a bhaint as an bhfeithicil</li>
</ul><p>Caithfear dioscaí cánach a thabhairt suas láithreach mar gheall go
ríomhtar aisíocaíochtaí, go ginearálta, ón gcéad mhí i ndiaidh an
diosca a thabhairt suas. Ní mór trí mhí iomlána neamhéagtha féilire, ar
a laghad, a fhágáil ar an diosca nuair a thugtar suas é. Sa chás go
ndearnadh feithicil a bhriseadh, teastóidh deimhniú scriosta uait a eisíonn
<a href="../buying_or_selling_a_vehicle/how_to_dispose_of_an_end_of_life_vehicle.html">Saoráid
Chóireála Údaraithe Feithicle a bhfuil a Ré Caite (ELV)</a>.</p>

<h3>Feithicil nach bhfuil á tiomáint ar an mbóthar</h3>

<p>Tugadh nósanna imeachta nua lena dhearbhú nach bhfuil feithicil á
tiomáint ar an mbóthar ionas nach bhfuil ort íoc as mótarcháin don
tréimhse sin. Ón 1 Deireadh Fómhair 2013, tá ort a dhearbhú roimh ré nach
mbeidh d’fheithicil á tiomáint ar an mbóthar agus nach mbainfear úsáid
aisti ar feadh tréimhse idir 3 agus 12 mhí agus leas á bhaint as <a href="https://www.motortax.ie/OMT/pdf/RF150_en.pdf">Dearbhú um Neamhúsáid
Mótarfheithicle Foirm RF150 (pdf)</a>. Ní mór an dearbhú um neamhúsáid a
dhéanamh sa mhí chéanna ina n-éagann do dhiosca reatha mótarchánach. Má
tá riaráistí mótarchánach le híoc, ní mór iad seo a íoc ina
n-iomláine agus ní mór mótarcháin a íoc ar feadh 3 mhí, ar a laghad,
chomh maith leis sin, sular féidir an dearbhú um neamhúsáid a dhéanamh.</p>
</div>
<div class="topic base_rates">
<h2 class="topic base_rates_title" id="l27d15">Rátaí</h2>

<p>Eisítear diosca mótarchánach ar feadh 3, 6, nó 12 mhí agus braitheann
conas a ríomhtar an ráta ar shaghas na feithicle.</p>

<p>Baineann mótarcháin leis na feithiclí a leanas: gluaisteáin
phríobháideacha, gluaisrothair, feithiclí earraí, tacsaithe, feithiclí
móra seirbhíse poiblí (FSPanna)/busanna pobail agus feithiclí talmhaíochta
agus feithiclí tógála foirgníocht tráchtála. Ar láithreán gréasáin na
Roinne Comhshaoil, Pobail agus Rialtais Áitiúil, féadfaidh tú <a href="http://www.environ.ie/motor-tax-rates-january-2016">súil a chaitheamh ar
na rátaí mótarchánach</a>. Chomh maith leis sin, tá rátaí mótarchánach
ar fáil ag <a href="https://www.motortax.ie/OMT/welcome.do">motortax.ie</a>.</p>

<p>Ar láithreán gréasáin Power of One de chuid Údarás Fuinnimh
Inmharthana na hÉireann (an SEAI), féadfaidh tú <a href="http://www.seai.ie/Power_of_One/Getting_Around/HCIYC/">súil a chaitheamh
ar na leibhéil astaíochtaí CO² le haghaidh samhlacha éagsúla
gluaisteáin</a>.</p>

<p>Is ionann feithicil ‘seanré’, ar mhaithe le cuspóirí cánachais, agus
feithicil atá 30 bliain d’aois nó níos sine. Nuair a dheimhnítear cé acu
an gcáilíonn nó nach gcáilíonn an fheithicil do stádas ‘seanré’ –
ní mór go léirítear go soiléir ar uimhir fonnaidh na feithicle agus
leabhar cláraithe/deimhniú cláraithe na feithicle aois na feithicle.</p>

<p>Maidir le feithiclí nua nó athláimhe a cheannach, ní ghearrtar aon
mhuirear ar shonraí faoi Athrú Úinéireachta a chlárú ag Oifigí
Mótarchánach nó ag an Aonad Clárúcháin Feithiclí.</p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Féadfaidh tú cáin a íoc ar fheithicil ar líne, nó tríd an bpost nó
trí chuairt a thabhairt ar Oifig Mhótarchánach sa chontae ina gcoimeádtar
an fheithicil de ghnáth.</p>

<h3>Cáin a íoc ar fheithicil nua</h3>

<p>Má tá d’fheithicil nua, teastaíonn ‘Iarratas ar Mhótarcháin den
Chéad Uair’ Foirm RF100 uait. Tá seo ar fáil ón déileálaí gluaisteán
nó ón duine ónar cheannaigh tú d’fheithicil. Nuair a dhéanann tú
iarratas ar mhótarcháin den chéad uair, ní mór duit na cáipéisí a
leanas a sholáthar ag d’Oifig Mhótarchánach áitiúil;</p>
<ul><li>Foirm RF100 <a href="http://www.environ.ie/sites/default/files/publications/files/rf100-motorcycle-may2016.pdf">gluaisrothar
    (pdf)</a>, <a href="http://www.environ.ie/sites/default/files/publications/files/rf100-vehicle-may2016.pdf">feithicil
    eile (pdf)</a></li>
  <li>An táille chuí</li>
</ul><p>Teastaíonn deimhniú faofa ó na Coimisinéirí Ioncaim do
thiománaí/phaisinéir faoi mhíchumas, chomh maith, má tá an fheithicil
díolmhaithe ó mhótarcháin faoi na Rialacháin um Thiománaithe faoi
Mhíchumas agus Paisinéirí faoi Mhíchumas (Lamháltais Chánach).</p>

<p>Féadfaidh tú cáin a íoc ar fheithicil nua ar líne, chomh maith. (féach
thíos)</p>

<p><strong>Feithiclí earraí nó tráchtála</strong></p>

<p>Tá riachtanais bhreise ann nuair a ghearrtar cáin ar fheithicil
earraí/tráchtála. Má sháraíonn an t-ualach neamhualaithe 1,524 kg
(Ollualach Feithicle 3,500 kg), teastaíonn duillín meáchain (ó dhroichead
meáite údaraithe).</p>

<p>Mura sáraíonn an t-ualach neamhualaithe 1,524kg (Ollualach Feithicle 3,500
kg), teastaíonn <a href="https://www.motortax.ie/OMT/pdf/RF111A_en.pdf">foirm
dhearbhaithe earraí RF111A (pdf)</a> (ó Oifig Mhótarchánach). Ní mór go
mbeidh comhalta den Gharda Síochána i Stáisiún Gardaí mar fhinné air
seo.</p>

<p>B’fhéidir go dteastóidh fianaise bhreise go bhfuil an cháin chuí á
gearradh ar an bhfeithicil, ar nós an mhéid seo a leanas:</p>
<ul><li>Deimhniú reatha árachas tráchtála don fheithicil</li>
  <li>Fianaise ar chlárú le haghaidh CBL</li>
  <li><a href="http://www.revenue.ie/ga/online/tax-clearance.html">Deimhnithe
    Imréitigh Cánach</a></li>
  <li>Fógra ar Fhoirm Chláraithe Cánach</li>
</ul><p>Más fostaí thú agus má úsáideann tú d’fheithicil díreach ar
mhaithe le hearraí a iompar i gcaitheamh d’fhostaíochta, teastóidh litir
uait ó d’fhostóir a dhearbhaíonn amhlaidh. Ba cheart go dtabharfaí
faisnéis sa litir, chomh maith, faoi d’fhostóir, ar nós chineál an
ghnólachta agus a Uimhir Chláraithe Cánach.</p>

<p>Má tá an fheithicil bliain d’aois nó níos sine (mar shampla, má
rinneadh í a iompórtáil), teastaíonn deimhniú ródacmhainneachta/ráiteas
pas (ó thástálaí údaraithe). Má tá an fheithicil iompórtáilte,
teastaíonn duillín meáite (ó dhroichead meáite údaraithe).</p>

<p><strong>Feithiclí eile</strong></p>

<p>Baineann na riachtanais bhreise a leanas le feithiclí eile:</p>
<ul><li>Ceadúnas FSP i gcás feithiclí beaga agus móra seirbhíse poiblí</li>
  <li>Ceadúnas Airteagal 60 le haghaidh busanna scoile</li>
  <li>Eisíonn tástálaí údaraithe feithiclí móra seirbhíse poiblí agus
    otharcharranna atá 1 bhliain d’aois nó níos sine deimhniú
    ródacmhainneachta/ráiteas pas</li>
  <li>Foirm dhearbhaithe feithicil tarrthála Foirm RF111B (ó Oifig
    Mhótarchánach) le haghaidh feithiclí tarrthála</li>
</ul><h3>Do mhótarcháin a athnuachan</h3>

<p>Féadfaidh tú do mhótarcháin a athnuachan a fhad le 1 mhí sula mbíonn
do cháin le dul in éag. Go ginearálta, tá dhá fhoirm ar fáil ar mhaithe
le mótarcháin a athnuachan – <a href="https://www.motortax.ie/OMT/pdf/RF100A_en.pdf">Foirm Athnuachana
Mótarchánach RF100A (pdf)</a> agus Foirm Athnuachana Mótarchánach RF100B.
Is í an t-aon difríocht idir an dá fhoirm seo ná gur foirm ríomhchlóite
í RF100B a sheoltar chugat go huathoibríoch sa phost thart ar mhí sula
mbíonn do cháin le dul in éag, agus tá RF100A ar fáil ó d’Oifigí
Mótarchánach, leabharlanna poiblí agus stáisiúin Ghardaí.</p>

<p>Ní fhaigheann gach duine foirm sa phost, mar sin, is fútsa a bhíonn sé a
sheiceáil cathain a rachaidh do cháin in éag. Ba cheart an fhoirm
chomhlánaithe a sheoladh ar ais chuig d’Oifig Mhótarchánach áitiúil i
bpearsan nó sa phost. (Féach ‘Cáin a íoc ar d’fheithicil ar líne’
thíos.) Má dhéanann tú iarratas i bpearsan, gheobhaidh tú do dhiosca nua
láithreach bonn. Má dhéanann tú iarratas sa phost, ba cheart duit a fhad le
3 seachtaine a thabhairt sula bhfaighidh tú do dhiosca nua.</p>
<ul><li>Chun do mhótarcháin a athnuachan sa chás nach dtagann aon athrú ar an
    úinéir nó ar shonraí na feithicle (mar shampla, ainm, seoladh, nó
    toilleadh innill), féadfaidh tú Foirm RF100B a chomhlánú (foirm
    mheabhrúcháin ríomhairithe) nó Foirm RF100A a chomhlánú</li>
  <li>Chun do mhótarcháin a athnuachan sa chás go dtagann athrú ar shonraí
    an úinéara (ainm an úinéara, mar shampla), ní mór duit Foirm RF100A a
    úsáid</li>
  <li>Chun do mhótarcháin a athnuachan sa chás go dtagann athrú ar shonraí
    na feithicle ( mar shampla, toilleadh innill), ní mór duit <a href="https://www.motortax.ie/OMT/pdf/RF111_en.pdf">Foirm um Athrú
    Critéar RF111 (pdf)</a> a úsáid</li>
</ul><p>Ní mór an táille chuí a sheoladh ar aghaidh le d’fhoirm athnuachana
Teastaíonn deimhniú faofa ó na Coimisinéirí Ioncaim do
thiománaí/phaisinéir faoi mhíchumas, chomh maith, má tá an fheithicil
díolmhaithe ó mhótarcháin.</p>

<p><strong>Feithiclí earraí agus feithiclí eile</strong></p>

<p>Tá riachtanais bhreise ann i dtaca le feithiclí earraí agus eile nuair a
dhéanann tú do mhótarcháin a athnuachan.</p>
<ul><li>Deimhniú ródacmhainneachta (DRA) a eisíonn tástálaí údaraithe do
    gach feithicil earraí, bus, cóiste agus otharcharr atá 1 bhliain
    d’aois nó níos sine</li>
  <li>Ceadúnas FSP i gcás feithiclí beaga agus móra seirbhíse poiblí</li>
  <li>Ceadúnas Airteagal 60 le haghaidh busanna scoile</li>
</ul><h3>Cáin a íoc ar d’fheithicil ar líne</h3>

<p>Is féidir leat cáin a íoc ar fheithicil nua nó do mhótarcháin a
athnuachan ar líne ag <a href="http://www.motortax.ie/">motortax.ie</a>. Nuair
a íocann tú cáin ar fheithicil nua, teastaíonn Foirm RF100 uait (atá ar
fáil ó do dhéileálaí gluaisteán). Nuair a bhíonn do mhótarcháin á
hathnuachan agat, teastaíonn Foirm RF100B (foirm mheabhrúcháin
ríomhairithe) uait. Féadfaidh tú an mhótarcháin ar fheithicil athláimhe a
cheannaigh tú le déanaí a athnuachan, ach ní mór gur tú féin úinéir
cláraithe na feithicle (féach an cháipéis ar <a href="../buying_or_selling_a_vehicle/change_of_ownership.html">athrú
úinéireacht feithicle</a>).</p>

<p>Teastaíonn do chuid sonraí árachais agus cárta dochair nó creidmheasa
chun an cháin a íoc. Ní féidir cáin a íoc ar líne ach ar na saghsanna a
leanas d’fheithiclí; gluaisteáin phríobháideacha, gluaisrothair,
tarracóirí talmhaíochta, tochaltóirí, comhbhuainteoirí, cóiste na marbh,
feithiclí a oiriúnaítear d’úsáid ag daoine faoi mhíchumas,
mótarcharbháin (seachas i gcás cáin a íoc den chéad uair) agus feithiclí
seanré.</p>

<p>Féadfaidh tú mótarcháin a athnuachan a íoc ar fheithicil
earraí/tráchtála ar líne a fhad agus go bhfuil deimhniú ródacmhainneachta
agat atá bailí ó thús na tréimhse nua mótarchánach. Mura sáraíonn an
t-ualach neamhualaithe 1,524kg (Ollualach Feithicle 3,500 kg), ní mór gur
sheol tú foirm dhearbhaithe earraí RF111A chuig d’oifig mhótarchánach
áitiúil.</p>

<h3>Iarratas a dhéanamh ar aisíocaíocht mótarchánach</h3>

<p>Chun iarratas a dhéanamh ar aisíocaíocht mótarchánach, is gá duit <a href="https://www.motortax.ie/OMT/pdf/RF120_en.pdf">foirm RF120 a íoslódáil
agus a chomhlánú (pdf)</a>. Ba cheart go dtabharfaí le fios ar d’fhoirm
chomhlánaithe iarratais an diosca reatha cánacha agus an Deimhniú
Ceadúnaithe/Cláraithe Feithicle nó Leabhar Cláraithe na Feithicle. Má tá
aisíocaíocht á héileamh agat ar bhonn galair nó gortú, ba cheart duit
teastas dochtúra a chur san áireamh ó do dhochtúir nó do ghairmí
sláinte. Má tá aisíocaíocht á éileamh agat ar bhonn asláithreachta ón
Stát ar mhaithe le cuspóirí gnó nó oideachasúla, ba cheart go mbeadh
litir agat ó d’fhostóir nó do shaoráid oideachais mar fhianaise ina leith
seo. Ba cheart d’fhoirm iarratais chomhlánaithe a sheoladh ar ais chuig
d’Oifig Mhótarchánach, a dhéanfaidh d’iarratas a phróiseáil.<br></p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Is féidir leat do mhótarcháin a íoc ar líne ag <a href="http://www.motortax.ie/">www.motortax.ie</a>.</p>

<p>Mar rogha air sin, is féidir leat teagmháil a dhéanamh le <a href="http://www.environ.ie/en/Publications/LocalGovernment/MotorTax/FileDownLoad,26107,en.xls">hOifig
Mhótarchánach</a> d’údaráis áitiúil chun teacht ar bhreis faisnéise
agus chun do mhótarcháin a íoc. Tá <a href="http://www.environ.ie/en/LocalGovernment/LocalGovernmentAdministration/LocalAuthorities/">faisnéis
teagmhála do gach údarás áitiúil</a> in Éirinn liostaithe i d’eolaire
gutháin phoiblí.</p>

<p>Tá an tAonad Clárúcháin Feithiclí sa Roinn Iompair, Turasóireachta
agus Spóirt freagrach as úinéireacht feithiclí a chlárú. Is féidir
teagmháil a dhéanamh leo agus na sonraí thíos a úsáid:</p>

<p>
</p><div class="inlinesio">
<p>
</p><div>
<h3>Seirbhísí Ríomhaireachta Tiománaithe agus Feithiclí Rannán</h3>
<p>
  
  <span class="field_dept address_field">An Roinn Iompair, Turasóireachta agus Spóirt<br></span>
  

  
  Lár Bhaile na Sionna<br>Sionainn<br>An Clár<br>Éire
  <br>
  
</p>
<p>
  

  
  <strong>Teil:</strong>0818 411 412
  <br>
  

  

  

  
  <strong>Láithreán Gréasáin:</strong> <a href="http://www.dttas.ie/roads/english/motor-taxvehicle-registraton-nvdf">http://www.dttas.ie/roads/english/motor-taxvehicle-registraton-nvdf</a>
  <br>
  

  

  

  
  <strong>R-phost:</strong> <a href="mailto:Motortax@dttas.ie">Motortax@dttas.ie</a>
  <br>
  
</p>
</div></div>

</div>
</div>
</html>
