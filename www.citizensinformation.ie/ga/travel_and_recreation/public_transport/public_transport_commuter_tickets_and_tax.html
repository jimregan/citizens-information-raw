<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Ticéid taistealaí ar chórais iompair phoiblí agus cáin
</title>
    
    <meta name="description" content="Tugann an Scéim Ticéid Taistealaí TaxSaver deis do     fhostaithe leas a bhaint as íocaíochtaí laghdaithe cánach agus ÁSPC agus do     fhostóirí íocaíochtaí laghdaithe ÁSPC a dhéanamh.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Ticéid taistealaí ar chórais iompair phoiblí agus cáin</h1>
	
<ul class="anchorlinks"><li><a href="#l0b3fe">Eolas</a></li><li><a href="#l555d1">Rialacha</a></li><li><a href="#l1e7b8">Rataí</a></li><li><a href="#leaf83">Conas iarratas a dhéanamh</a></li><li><a href="#lcf3d1">Cá háit a ndéanfaidh mé
iarratas</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="l0b3fe">Eolas</h2>

<p>Bunaíodh an Scéim Ticéid Taistealaí <span>TaxSaver</span> in Éirinn sa
bhliain 2000 le oibrithe a spreagadh le húsáid a bhaint in áiteanna faoi
leith sa tír as córais iompair phoiblí. Is féidir leat úsáid a bhaint as
ticéid taistealaí ar chórais iompair phoiblí má bhíonn tú ag taisteal ar
son na hoibre ar chórais iompair phoiblí na mbusanna nó na dtraenacha. Ní
leis na modhanna iompair phoiblí sin amháin ar leis an Stát iad a bhaineann
an scéim seo ach le soláthraithe ceadaithe iompair phríobháideacha
freisin.</p>

<p>Leathnaíodh an Scéim amach in Iúil 2004 chun an tseirbhís LUAS a chur
san áireamh. Ó Eanáir 2004 i leith tá feidhm leis an Scéim i gcásanna ina
gclúdaíonn pas nó ticéad amháin níos mó ná oibreoir amháin (ticéad
comhtháite le haghaidh seirbhísí LUAS agus seirbhísí Bhus Átha Cliath,
mar shampla). </p>

<p>Meastar gur bealach dearfach í an scéim seo le níos mó daoine a
spreagadh le húsáid a bhaint as córais iompair phoiblí in Éirinn agus le
brú tráchta a laghdú. Síníonn na fostóirí agus na fostaithe a ghlacann
páirt sa scéim conradh lena chéile ag taispeáint go bhfuileadar sásta a
bheith rannpháirteach sa scéim. Déanann an fostóir ansin iarratas chuig
Iarnród Éireann agus/nó chuig Bus Átha Cliath ar thicéid tasitealaí do na
fostaithe a roghnaigh páirt a ghlacadh sa scéim. </p>

<p>Tá an scéim <span>TaxSaver </span>dhá riaradh ag Bus Átha Cliath,Bus
Éireann agus ag Iarnród Éireann i gcomhair leis na <a shape="rect" href="http://www.revenue.ie">Coimisinéirí Ioncaim</a>. Faoin scéim cuireann
fostóirí ticéid taistealaí bus agus iarnróid ar fáil do na fostaithe
(stiúrthóirí cuideachtaí san áireamh) agus is féidir leis an bhfostóir
airgead a shábháil ar íocaíochtaí ÁSPC. Bíonn laghdú ar an gcáin agus
ar na híocaíochtaí ÁSPC agus Muirear Sóisialta Uilíoch (USC) a íocann
fostaithe faoin scéim. </p>

<p>Faigheann fostaithe na ticéid mar chuid dá bpacáiste tuarastail
(tuarastal a thabhairt suas), in áit bónais bhliantúil airgid, nó mar
shochar comhchineáil. Sábháiltear airgead mar gheall nach gá cáin,ÁSPC
ná USC a íoc ar na ticéid. Íocann fostaithe cáin, ÁSPC agus USC ar an
gcuid "airgid" dá dtuarastail. Déantar ÁSPC an fhostóra a ríomh bunaithe
ar an gcuid "airgid" de thuarastal an fhostaí freisin. </p>

<p>Deir Bus Átha Cliath agus Iarnród Éireann gur féidir le fostóirí suas
le 10.75% a shábháil ar ÁSPC agus gur féidir le fostaithe idir 31% agus52%
dá gcostais taistil a shábháil mar gheall nach bhfuil cáin, ÁSPC agus USC
le n-íoc ar na ticéid má ghlacann siad páirt sa scéim taistealaí
<span>TaxSaver</span>. <br></p>
</div>
<div class="topic base_rules">
<h2 class="topic base_rules_title" id="l555d1">Rialacha</h2>

<h3>Intofacht</h3>

<p>Tá gach fostaí (stiúrthóirí cuideachtaí san áireamh) de chuideachtaí
a roghnaíonn a bheith rannpháirteach sa scéim <span>TaxSaver</span> i
dteideal páirt a ghlacadh inti, chomh fada agus go ndéanann an fostóir
iarratas ar na ticéid taistealaí agus gurb é/í an fostóir a dhéanann na
ticéid sin a sholáthar. </p>

<h3>Conradh idir fostóir agus fostaí</h3>

<p>Roghnaíonn na fostaithe gur mian leo páirt a ghlacadh sa scéim
<span>TaxSaver</span> an cineál ticéid is fearr a shásann a gcuid riachtanas
féin. </p>

<p>Ní mór ansin do fhostóirí agus do fhostaithe conradh a shíniú a
leagann síos na téarmaí a bhaineann lena rannpháirtíocht sa scéim. Le
déanamh cinnte de nach bhfuil cuideachta ag feidhmiú i ngan fhios don
fhostaí ní mór don fhostaí aontú le téarmaí an chonartha agus é a
shíniú. </p>

<p>Ní mór gach conradh idir an fostóir agus an fostaí a chur i gcrích
<span>roimh</span> don fhostóir iarratas a dhéanamh ar thicéid
<span>TaxSaver</span>. Tá sé tábhachtach go mbeadh an dá pháirtí soiléar
ón tús maidir le coinníollacha an chonartha. Mar shampla, ní mór a
shoiléiriú céard a bheadh i gceist dá bhfágfadh fostaí an chuideachta
roimh an dáta a théann an ticeád as feidhm, an fearr ticéad míosúil nó
bliantúil a fháil, &amp; rl. </p>

<p>Tá daoine ceangailte le conradh sínithe ar feadh 12 mí. Má théann
fostaí ar saoire, mar shampla, i rith an ama sin, ní féidir leis/léi an
ticéad a thabhairt ar ais agus aisíocaíocht a fháil ar son an ama a chaith
sé/sí ar saoire agus an ticéad a aiséileamh nuair a thagann sé/sí
abhaile. </p>

<p>Má thugann fostaí ticéad ar ais chuig fostóir sula mbíonn an 12 mí
istigh, ní féidir leis/léi a bheith páirteach arís sa scéim go dtí go
bhfuil an tréimhse 12 mí istigh. Ach, is féidir leis an gcuideachta
aisíocaíocht a fháil don chuid den bhliain nár úsáid an fostaí. </p>

<p>Níl na ticéid inaistrithe agus ní féidir sochair airgid a fháil ina
n-áit. </p>

<p>Nuair atá conradh sínithe idir an fostóir agus an fostaí cuireann an
fostóir na coinníollacha cánacha atá leagtha amach thíos i bhfeidhm agus
déanann sé/sí grúpiarratas chuig an soláthraí iompair ar son na
bhfostaithe ar fad a bhfuil conradh sínithe acu le bheith páirteach sa
scéim. Ní ghlactar le iarratais aonair ó fhostaithe. </p>

<h3>Coinníollacha Cánacha</h3>

<p>Ní mór go mbeadh athrú bona fide gur féidir a chur i bhfeidhm ar
théarmaí agus coinníollacha fostaíochta (a léiríonn rogha déanta sochar
a fháil in áit tuarastail). Ní féidir leis an athrú a bheith
siarghábhálach agus ní mór fianaise i scríbhinn a bheith ar fáil. </p>

<p>Ní féidir leis an bhfostaí a bheith in ann an sochar a athrú ar son
airgid tirim. </p>

<p>Ní féidir an rogha (i.e., sochar in áit airgid tirim) a dhéanamh níos
mó ná uair sa bhliain agus ní féidir é a athrú gan cead an fhostóra. </p>

<h3>Rogha bealaí le páirt a ghlacadh sa scéim</h3>

<p>Is féidir le fostaithe páirt a ghlacadh sa scéim ar cheann de thrí
bhealach. </p>

<h3>In áit tuarastail</h3>

<p>Má roghnaíonn fostaithe ticéid a fháil in áit tuarastail, faigheann
siad ticéid taistealaí <span>TaxSaver</span> mar chuid dá mbunphacáiste
tuarastail. </p>

<p>Mar shampla, abair go gcosnaíonn ticéad bus/iarnróid 1,040 euro sa
bhliain agus go bhfuil fostaí ag saothrú 20,000 euro sa bhliain. In áit an
ticéid a cheannach é/í féin ar 1,040 euro aontaíonn an fostaí leis an
bhfostóir 20 euro sa tseachtain a bhaint as a t(h)uarastal le costas an
ticéid bhliantúil a ghlanadh. (Is é sin 1,040 euro sa bhliain ina
gceanaíonn an fostóir an ticéad). Ní bheidh aon cháin, ÁSPC ná USC le
n-íoc ag an bhfostaí ar an gcuid sin den tuarastal a thug sé/sí suas ar son
an ticéid; mar sin, déantar íocaíochtaí cánach, ÁSPC agus USC a ríomh
bunaithe ar an tuarastal <span>lúide</span> an chuid sin den tuarastal a
tugadh suas (18,860 euro). </p>

<p>Ó thaobh an fhostóra de, déanfaidh sé/sí éileamh ar chostas don
tuarastal íoctha leis na fostaithe. I gcás mar atá leagtha síos thuas muna
bhfuil aon chuid den tuarastal tugtha suas íocfaidh an fostóir 20,000 euro
mar thuarastal agus déanfaidh sé/sí éileamh ar chostas tuarastail de 20,000
euro móide an ÁSPC fostóra atá le n-íoc ar sin. (Abair gur ráta de 10.75%
atá i gceist, bheadh ÁSPC an fhostóra de 2,150 euro le n-íoc). Le cuid den
tuarastal tugtha suas, áfach, íocfadh an fostóir agus dhéanfadh sé/sí
éileamh ar thuarastal de 18,960 euro móide ÁSPC an fhostóra a bheadh le
n-íoc (bheadh 2,030.20 euro i gceist an t-am seo - is í seo an áit gur
féidir leis an bhfostóir airgead a shábháil) móide laghdú de 1,040 euro
(costas an ticéid). Tá costas an ticéid ceadúnaithe faoi Mhír 118 (5A) TCA
10997. </p>

<p>Tá sé tábhachtach cuimhniú go mbreathnófar ar aon laghdú tuarastail
mar thuarastal atá tugtha suas agus d'fhéadfadh tionchar a bheith aige sin ar
ranníocaíochtaí pinsin. </p>

<h3>Bónas airgid</h3>

<p>In áit tuarastail a thabhairt suas, d'fhéadfadh fostóir ticéid
taistealaí <span>TaxSaver</span> a thairiscint do fhostaithe in áit bónais
airgid ag deireadh na bliana. Ós rud é nach mór cáin a íoc ar bhónais
airgid agus nach gá aon cháin a íoc ar thicéid taistealaí, is fearr an
luach a bhaineann fostaithe as ticéid ná as bónais airgid. </p>

<h3>Sochair Chomhchineáil</h3>

<p>Is féidir le fostóirí agus le fostaithe leas a bhaint as an scéim ar an
tríú bhealach má chuireann fostaithe ticéid tasitealaí
<span>TaxSaver</span> ar fáil mar shochar comhchineáil (e.g., in áit spás
páirceála ag an obair, le fostaí a spreagadh le fanacht i bhfostaíocht na
cuideachta, &amp; rl.). </p>

<h3>Céard is fiú a bheith rannpháirteach</h3>

<p>Is féidir le fostóirí suas le 10.75% a shábháil ar íocaíochtaí ÁSPC
má chuireann siad ticéid taistealaí <span>TaxSaver</span> ar fáil do na
fostaithe. </p>

<p>Is féidir le fostaithe suas le 52% dá gcostais taistil a shábháil de
bharr cúrsaí cánach, ÁSPC agus USC. </p>

<p>Ní bhíonn aon ghá a thuilleadh fanacht sa scuaine gach lá le ticéid
bhus agus iarnróid a cheannach. </p>

<p>Ní chosnaíonn ticéid réamhíoctha an oiread le ticéid a íoctar in
airgead tirim. Mar shampla, cosnaíonn ticéad bliantúil bus agus iarnróid
nó bus agus DART an méid céanna le ticéid ocht mí, i bhfocail eile bíonn
an taistealaí ag taisteal saor in aisce don cheithre mhí dheireanach. Bíonn
sealbhóir ticéid ag taisteal saor in aisce le ticéid Iarnróid
Pointe-go-Pointe don dá mhí dheireanach. </p>
</div>
<div class="topic base_rates">
<h2 class="topic base_rates_title" id="l1e7b8">Rataí</h2>

<p>Níl tada le n-íoc ag fostóirí agus fostaithe le páirt a ghlacadh sa
scéim féin. </p>

<h3>Cineálacha Ticéad TaxSaver agus praghsanna</h3>

<p>Tá go leor cineálacha éagsúla ticéad míosúil agus bliantúil ar fáil
ó Bhus Átha Cliath agus ó Iarnród Éireann. Ba cheart do fhostaithe eolas a
fháil ar na roghanna ar fad atá ar fáil agus an cineál ticéid is fearr a
fheileann dóibh féin a roghnú (cuimhnigh gur féidir úsáid a bhaint as na
ticéid taobh amuigh d’uaireanta oifige, ar mhaithe le imeachtaí
fóillíochta, &amp; rl). Cé gur fearr an luach airgid iad ticéid bhliantúla
ag deireadh an lae, d'fhéadfadh sé gur fearr an rogha iad ticéid mhíosúla
do chuideachtaí ina mbíonn an fhoireann oibre ag athrú go minic. Is féidir
bileoga mioneolais a fháil ar gach cineál ticéid le dáileadh ar fhostaithe.
</p>

<p>Bíonn ticéid mhíosúla bailí ar feadh míosa féilire agus is féidir
iad a cheannach suas le coicís roimh tús na míosa dár gcionn. Bíonn
ticéid bhliantúla bailí ar feadh bliana ón gcéad lá de mhí ar bith agus
is féidir iad a cheannach ag am ar bith. </p>

<p>Féadfaidh tú tuilleadh faisnéise a fháil ar na láithreáin ghréasáin
seo a leanas mar aon le liostaí de na ticéid míosa agus bliana atá ar
fáil:</p>
<ul><li><a shape="rect" href="http://www.dublinbus.ie/en/Fares-and-Tickets/">Bus
    Átha Cliath</a> - tugann sé seo praghsanna na dticéad le haghaidh bus,
    bus agus iarnród lena n-áirítear DART, agus bus agus LUAS </li>
  <li><a shape="rect" href="http://www.irishrail.ie/fares-and-tickets/tickets-explained">Iarnród
    Éireann</a> - tugann sé seo praghsanna na dticéad le haghaidh an
    iarnróid, iarnród agus bus agus iarnród agus Luas </li>
  <li><a shape="rect" href="http://www.buseireann.ie/inner.php?id=235">Bus
    Éireann</a> - tugann sé seo praghsanna na dticéad le haghaidh busanna go
    Baile Átha Cliath agus Corcaigh </li>
  <li><a shape="rect" href="http://www.luas.ie/tickets-and-fares/">Luas</a> -
    tugann sé seo praghsanna na dticéad le haghaidh Luas <br></li>
</ul><p>Is féidir eolas ar an ticéad comaitéara a chur ar fáil freisin ar na
láithreáin ghréasáin na n-oibreoirí príobháideacha faofa.</p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<h3>Iarratas a dhéanamh ar an scéim</h3>

<p>Roghnaíonn fostaithe an ticéad taistealaí <span>TaxSaver</span> is fearr
a fheileann a riachtanais, ag cur san áireamh gur féidir ticéid taistealaí
a úsáid taobh amuigh d’uaireanta oifige agus ar chúiseanna fóillíochta.
</p>

<p>Síníonn an fostóir agus fostaithe conradh, faoi réir ag rialacha na
scéime. </p>

<p>Cuireann an fostóir na Coinníollacha Cánacha cuí i bhfeidhm.</p>

<p>Cláraíonn an fostóir leis an soláthraí iompair phoiblí. </p>

<p>Déanann an fostóir grúpiarratas ar son na bhfostaithe atá le bheith
rannpháirteach sa scéim agus cuireann sé/sí an t-iarratas sa phost, ar
ríomh-phost nó ar líne.</p>

<p>Tá faisnéis faoi conas cur isteach ar an scéim le fáil ar na
láithreáin ghréasáin thuasluaite. </p>

<p>Ní mór do chuideachtaí admháil a choinneáil ar na ticéid ceannaithe
agus cóip de na ticéid ar mhaithe lena dtaifid chánacha.<br></p>
</div>
<div class="topic base_wheretoapply">
<h2 class="topic base_wheretoapply_title" id="lcf3d1">Cá háit a ndéanfaidh mé
iarratas</h2>

<p>Tá faisnéis faoin áit le cur isteach uirthi le fáil ar na láithreáin
ghréasáin seo a leanas: </p>
<ul><li><a shape="rect" href="http://www.taxsaver.ie/">Taxsaver.ie</a> </li>
  <li><a shape="rect" href="http://taxsavertickets.luas.ie/">Luas</a> <br></li>
</ul><p>Is féidir eolas ar an áit chun iarratas a bheith ar fáil freisin ar na
láithreáin ghréasáin na n-oibreoirí príobháideacha faofa.</p>
</div>
</div>
</html>
