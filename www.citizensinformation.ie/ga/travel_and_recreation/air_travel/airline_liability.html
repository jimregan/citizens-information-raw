<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Dliteanas Aerlíne
</title>
    
    <meta name="description" content="Déanann an cháipéis seo cur síos ar dlíthe idirnáisiúnta a thugann cosaint do phaisinéirí i gcás báis, gortaithe, cailleadh bagáiste nó i gcás damáiste déanta do bhagáiste. ">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Dliteanas Aerlíne</h1>
	
<ul class="anchorlinks"><li><a href="#lc66f4">Réamhrá</a></li><li><a href="#la5dc8">Aerthaisteal ar aerlínte an AE</a></li><li><a href="#l52bd1">Aerthaisteal ar aerlínte neamh-AE</a></li><li><a href="#leaf83">Conas iarratas a dhéanamh</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Tá dlíthe náisiúnta i bhfeidhm a chuireann córas idirnáisiúnta
caighdeán agus rialacha faoi aerthaisteal agus go háirithe, rialacha coiteann
maidir le híosteorainneacha dliteanais ar iompar paisinéirí, lasta agus
bagáiste i gcás báis, gortaithe, damáiste, moille nó nithe imithe ar
iarraidh. Comhaontaíodh na dlíthe seo agus tugadh isteach iad i dtosach ar
fud an domhain i 1929.</p>

<p>Tugtar Coinbhinsiún Vársá (1929) ar an gcéad dlí idirnáisiúnta seo.
Thar na blianta, rinneadh líon athruithe agus athbhreithnithe ar
bhunChoinbhinsiún Vársá – méadú ar theorainneacha dliteanais airgid san
áireamh. Tugtar <em>Córas Vársá</em> ar na leasuithe dá éis sin agus ar
bhunChoinbhinsiún Vársá i dteannta a chéile. Le himeacht ama, bhí na
teorainneacha dliteanais ró-íseal de réir chaighdeáin an lae inniu. Sa
mhullach air sin, bhí na dlíthe maidir le dliteanas aerlíne neamhionann agus
trína chéile toisc nach raibh na leasuithe éagsúla go léir a rinneadh do
na bundlíthe curtha i bhfeidhm ag cuid de na tíortha.</p>

<p>Rinne Coinbhinsiún Mhontréal (1999), dar teideal <a href="http://eur-lex.europa.eu/LexUriServ/LexUriServ.do?uri=CELEX:22001A0718(01):en:HTML">An
Coinbhinsiún maidir le hAontú Rialacha Áirithe i dtaca le hIompar
Idirnáisiúnta d’Aer (pdf))</a> Córas Vársá a leasú. Rinne sé
aonfhoirmeacht agus intuarthacht na rialacha a athbhunú lena mbaineann iompar
idirnáisiúnta paisinéirí, bagáiste agus lasta. Déanann sé foráil, i
measc nithe eile, don mhéid a leanas:</p>
<ul><li>Dliteanas neamhtheoranta i gcás báis nó gortú paisinéirí</li>
  <li>Réamhíocaíochtaí chun íoc as riachtanais láithreacha</li>
  <li>An fhéidearthacht chun cás dlí a thabhairt os comhair na gcúirteanna
    i bpríomháit chónaithe an phaisinéara</li>
  <li>Teorainneacha méadaithe dliteanais i gcás moille</li>
  <li>Nuachóiriú cáipéisí iompair (billí agus ticéid leictreonacha
    aerlíne)</li>
  <li>Soiléiriú na rialacha ar an dliteanas lena mbaineann i leith an
    iompróra conartha agus an iompróra féin.</li>
  <li>An dualgas ar aeriompróirí chun árachas leordhóthanach a
  choimeád.</li>
</ul><p>Faoi Choinbhinsiún Mhontréal, tá na teorainneacha dliteanais leagtha
amach i <a href="http://www.imf.org/external/np/exr/facts/sdr.htm">gCearta
Speisialta Tarraingthe (SDR)</a> ar meascán luachanna airgeadra iad arna
bhunú ag an gCiste Airgeadaíochta Idirnáisiúnta (IMF). Tá fáil ar <a href="http://www.imf.org/external/np/fin/data/rms_mth.aspx?reportType=CVSDR">luach
reatha SDR in Euro ar láithreán gréasáin an IMF</a>. Déantar na
teorainneacha dliteanais a athbhreithniú gach 5 bliana. </p>
</div>
<div class="topic base_rules">
<h2 class="topic base_rules_title" id="la5dc8">Aerthaisteal ar aerlínte an AE</h2>

<p>Chun an córas dliteanais a fheabhsú i gcás bhás nó ghortú
phaisinéirí aerlínte an AE, chuir ballstáit an AE reachtaíocht i bhfeidhm
i 1997 chun a bheith cinnte go bhfuil na teorainneacha céanna i bhfeidhm i
ngach ballstát den AE. Ní ndearnadh foráil i <a href="http://eur-lex.europa.eu/LexUriServ/LexUriServ.do?uri=OJ:L:1997:285:0001:0003:EN:PDF">Rialachán
an AE 2027/1997 (pdf)</a>, áfach, do dhamáiste, moill nó caillteanas
bagáiste. Bhraith teorainneacha dliteanais maidir le damáiste, moill nó
cailleadh bagáiste nó lasta ar Choinbhinsiún Vársá 1929 go fóill.</p>

<p>Rinne <a href="http://eur-lex.europa.eu/LexUriServ/LexUriServ.do?uri=OJ:L:2002:140:0002:0005:EN:PDF">Rialachán
889/2002 an AE (pdf)</a> Rialachán 1997 a leasú agus thug sé ballsáit an AE
ar aon dul le Coinbhinsiún Mhontréal. Chomhréitigh sé na teorainneacha
dliteanais agus na cosaintí dlíthiúla maidir le hiompróirí Eorpacha, gan
aird ar cibé acu an dtarlaíonn an timpiste ar eitilt inmheánach, laistigh
den Chomhphobal nó ar eitilt idirnáisiúnta.</p>

<p>Faoin Rialachán, ní mór cumhdach árachais bheith ar aerlíne AE a mhéid
agus leibhéal atá leordhóthanach lena chinntiú go bhfaigheann gach duine
atá i dteideal cúiteamh a fháil an tsuim atá siad i dteideal a fháil. Ní
mór dóibh an teorainn dliteanais infheidhme a thabhairt le tuiscint i
scríbhinn do gach paisinéir don eitilt maidir leis an méid a leanas:</p>
<ul><li>Bás nó gortú</li>
  <li>Bagáiste a mhilltear, a chailltear nó a ndéantar damáiste dó</li>
  <li>Damáiste a bhfuil moill ina húdar leis</li>
</ul><h3>Bás nó gortú paisinéirí</h3>

<p>Níl aon teorainn airgeadais ar dhliteanas aerlíne AE le haghaidh
damáistí a mbíonn tú féin thíos leo i gcás báis, gortú nó gortú eile
coirp. Ní féidir leis an aerlíne dul i mbun conspóide i leith éileamh ar
chúiteamh i gcás damáistí a mhéid agus 11,100 SDR. Os cionn an mhéid sin,
féadfaidh an aerlíne iad féin a chosaint i leith éilimh trí chruthú nach
raibh siad faillíoch nó nach raibh an locht orthu ar bhealach eile.</p>

<p>Má ghortaítear nó má mharaítear thú, ní mór don aerlíne
réamhíocaíocht a dhéanamh chun íoc as riachtanais láithreacha
gheilleagracha laistigh de 15 lá. I gcás báis, ní mór don
réamhíocaíocht seo bheith 16,000 SDR ar a laghad. Ní aitheantas dliteanais
réamhíocaíocht agus féadfar í a sheach-chur ag aon suimeanna dá éis sin
nach n-íoctar.</p>

<p>Ní mór dul i mbun caingean chúirte chun damáistí a éileamh laistigh de
2 bhliain ón dáta a shroich an aerárthach an ceann scríbe nó an dáta ar
cheart don aerárthach an ceann scríbe a shroicheadh.</p>

<h3>Bagáiste caillte nó bagáiste a ndéantar damáiste dó</h3>

<p>Tá an aerlíne faoi dhliteanas má chailltear, má mhilltear nó má
dhéantar damáiste do do bhagáiste. I gcás bagáiste seiceáilte, tá an
aerlíne faoi dhliteanas fiú mura bhfuil an locht orthusan, mura bhfuil an
bagáiste lochtach. I gcás bagáiste neamhsheiceáilte, ní bheidh an aerlíne
faoi dhliteanas ach má tá an locht orthu.</p>

<p>Tá an aerlíne faoi dhliteanas damáistí a mhéid agus 1,131 SDR a íoc.
Féadfaidh tú tairbhe a bhaint as teorainn níos airde dliteanais trí
dhearbhú speisialta a dhéanamh sula ndéanann tú do bhagáiste a sheiceáil
isteach, agus trí tháille fhorlíontach a íoc.</p>

<p>Ní mór duit gearán i scríbhinn a dhéanamh don aerlíne laistigh de 7
lá má dhéantar damáiste do do bhagáiste nó má mhilltear é.</p>

<p>Meastar go bhfuil do bhagáiste caillte mura dtagann sé i láthair laistigh
de 21 lá ón dáta ar cheart dó teacht i láthair. Ba cheart duit gearán i
scríbhinn a dhéanamh faoi do bhagáiste caillte a luaithe agus is féidir i
ndiaidh 21 lá.</p>

<h3>Paisinéirí agus bagáiste ar a bhfuil moill</h3>

<p>Tá aerlíne faoi dhliteanas damáistí a mhéid agus 4,694 SDR a íoc má
chuirtear moill ort. Má chuirtear moill ar do bhagáiste, tá aerlíne faoi
dhliteanas damáistí a mhéid agus 1,131 SDR a íoc. Níl an aerlíne faoi
dhliteanas íoc as damáistí sa chás gur ghlac an aerlíne gach beart
réasúnta nó sa chás nárbh fhéidir na bearta sin a ghlacadh.</p>

<p>Ní mór duit gearán i scríbhinn a dhéanamh faoi do bhagáiste ar a
bhfuil moill laistigh de 21 lá tar éis duit an bagáiste a fháil.</p>

<p>Tá níos mó faisnéise ar fáil ar eitiltí ar a bhfuil moill inár
gcáipéis ar <a href="compensation_for_overbooked_and_delayed_flights.html">chúiteamh le
haghaidh eitiltí san AE atá ró-áirithithe, curtha ar ceal agus ar a bhfuil
moill</a>.</p>
</div>
<div class="topic base_rates">
<h2 class="topic base_rates_title" id="l52bd1">Aerthaisteal ar aerlínte neamh-AE</h2>

<p>De bharr chineál casta na ndlíthe a rialaíonn dliteanas aerlíne, tá na
teorainneacha dliteanais atá i bhfeidhm i dtíortha éagsúla timpeall an
domhain in ann a bheith éagsúil óna chéile. I dtíortha atá ina
gcomhpháirtithe le Coinbhinsiún Mhontréal, is ionann na teorainneacha
dliteanais agus iad siúd d’aerlínte AE. Braitheann cibé acu an mbeifeá
nó nach mbeifeá i dteideal réamhíocaíocht a fháil i gcás gortú nó
báis, agus cé mhéid a bheadh an íocaíocht, ar dhlí na tíre.</p>

<p>Moltar duit árachas leordhóthanach taistil roimh d’aistear a fháil sula
dtaistealaíonn tú. Anuas air sin, is féidir leat na teorainneacha dliteanais
a rialaíonn an aerlíne lena mbeidh tú ag taisteal a sheiceáil sula
dtaistealaíonn tú.</p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<h3>Bagáiste ar iarraidh nó bagáiste a ndearnadh damáiste dó a
thuairisciú</h3>

<p>Sa chás nach mbaineann do bhagáiste an t-aerfort amach, nó má mhilltear
nó má dhéantar damáiste dó, déan an fhadhb a thuairisciú do dheasc
seirbhísí do chustaiméirí d’aerlíne ag halla bailithe bagáiste an
aerfoirt. Ba cheart duit Tuairisc Neamhrialtacht Réadmhaoine (PIR) a
chomhlánú. Áireoidh an PIR faisnéis lena mbaineann sonraí faoi d’eitilt
(mar shampla, an aerlíne, dáta, uimhir na heitilte agus am na heitilte), do
bhagáiste, d’ainm agus do sheoladh. Tabharfar cóip duit den PIR ar cheart
duit a choimeád, agus coimeádfaidh an aerlíne an chóip eile.</p>

<p>Ba cheart duit na lipéid bhagáiste a choimeád a tugadh duit nuair a
sheiceáil tú do bhagáiste isteach, mar aon le do chárta bordála. Tá sna
lipéid bhagáiste barrachód mar aon le huimhir. Baineann an uimhir thagartha
seo le do bhagáiste agus cabhróidh sí leis an aerlíne do bhagáiste a
shainaithint agus chun é a rianú duit.</p>

<p>Mura dtugtar do bhagáiste ar ais le linn do shaoire nó d’aistir,
coimeád fáltais le haghaidh na n-earraí a bhí ort ceannach mar gheall ar do
bhagáiste ar iarraidh.</p>

<p>Má dhéantar damáiste do do bhagáiste nó má mhilltear do bhagáiste,
glac grianghraif.</p>

<h3>Cúiteamh a éileamh</h3>

<p>Ba cheart duit gearán a dhéanamh leis an aerlíne i scríbhinn. Ba cheart
duit a áireamh le do litir, cóipeanna den PIR, lipéid bhagáiste, cárta
bordála agus aon cháipéisíocht ábhartha eile ar nós fáltas agus
grianghraf. B’fhéidir go dteastóidh meastachán i scríbhinn uait i dtaobh
an chostais chun bagáiste a dheisiú nó a ionadú.</p>

<p>Ní mór duit do ghearán a dhéanamh laistigh de theorainneacha áirithe
ama:</p>
<ul><li>Ní mór duit do ghearán a dhéanamh laistigh de 7 lá má dhéantar
    damáiste do do bhagáiste nó má mhilltear é</li>
  <li>Ní mór duit do ghearán a dhéanamh laistigh de 21 lá tar éis do
    bhagáiste a fháil má bhíonn moill ar do bhagáiste</li>
  <li>Má cailleadh do bhagáiste, déan do ghearán a luaithe is féidir tar
    éis dó bheith caillte ar feadh 21 lá</li>
</ul><p>Ní mór dul i mbun caingean chúirte chun damáistí a éileamh laistigh de
2 bhliain ón dáta a shroich an aerárthach an ceann scríbe nó an dáta ar
cheart don aerárthach an ceann scríbe a shroicheadh.</p>

<p>Má tá árachas saoire agat, ba cheart duit do chomhlacht árachais a chur
ar an eolas faoi chailleadh do bhagáiste nó damáiste a rinneadh dó a
luaithe is féidir leat.</p>
</div>
</div>
</html>
