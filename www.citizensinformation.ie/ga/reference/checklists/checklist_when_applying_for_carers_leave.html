<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Seicliosta chun iarratas a dhéanamh ar shaoire cúramóra
</title>
    
    <meta name="description" content="Déantar cur síos ar na nósanna imeachta éagsúla a bhíonn i gceist nuair a bhíonn tú ag cur isteach ar shaoire cúramóra.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Seicliosta chun iarratas a dhéanamh ar shaoire cúramóra</h1>
	
<ul class="anchorlinks"></ul>
<div>
<p>Tá nósanna imeachta éagsúla ann chun iarratas a dhéanamh ar shaoire
cúramóra agus tá sé tábhachtach go leanfaí i gceart iad. </p>

<p><strong>1. A bheith incháilithe do shaoire cúramóra</strong> <br>
Seo a leanas na ceanglais incháilithe do shaoire cúramóra: </p>
<ul><li>Ní foláir nó go raibh tú ag obair do d’fhostóir ar feadh tréimhse
    leanúnaí 12 mhí agus </li>
  <li>Caithfidh an Roinn Coimirce Sóisialaí cinneadh a dhéanamh go bhfuil
    cúram agus aird lánaimseartha ag teastáil ón duine a bhfuil sé ar
    intinn agat aire a thabhairt dó nó di - féach 2 thíos. </li>
</ul><p><strong>2. Iarratas a dhéanamh chuig RCS go ndéanfaí cinneadh go bhfuil
cúram lánaimseartha ag teastáil ón duine <br></strong>Más rud é go bhfuil an duine a bhfuil sé ar intinn agat cúram a
thabhairt dó nó di os cionn 16 bliana d’aois, caithfidh a d(h)ochtúir
ginearálta cuid den <a href="http://www.welfare.ie/ga/pdf/carb1_ga.pdf">Foirm
iarratais do Shochar Cúramóra (pdf)</a> a chomhlánú. Ní gá é sin a
dhéanamh i gcás duine atá faoi bhun 16 bliana d’aois a bhfuil Liúntas
Cúram Baile á íoc ina leith. Caithfidh d’fhostóir cuid den fhoirm seo a
chomhlánú freisin agus sonraí faoi d’fhostaíocht a thabhairt. Ba chóir
duit an fhoirm comhlánaithe a sheoladh chuig RCS, a dhéanfaidh cinneadh ansin
cibé an bhfuil cúram agus aird lánaimseartha ag teastáil ón duine seo nó
nach bhfuil. Scrúdóidh RCS an scéal freisin ag féachaint an bhfuil tú
incháilithe chun <a shape="rect" href="/ga/social_welfare/social_welfare_payments/carers/carers_benefit.html">Sochar
Cúramóra</a> a fháil. </p>

<p><strong>3. Conas an méid saoire cúramóra a áireamh <br></strong>Tá tú i dteideal faoin <a shape="rect" href="http://www.irishstatutebook.ie/2001/en/act/pub/0019/index.html">Acht um
Shaoire Cúramóra 2001</a> ar a laghad 13 sheachtain saoire cúramóra a
bheith agat agus suas le 104 seachtain ar a mhéad. Féadfaidh tú iarratas a
dhéanamh í a ghlacadh in aon tréimhse leanúnach amháin nó i dtréimhsí
éagsúla ar feadh 104 seachtain san iomlán. Ní mór spás 6 seachtaine ar a
laghad a bheith idir na tréimhsí de shaoire cúramóra. </p>

<p>Féadfaidh tú tréimhsí saoire níos lú a ghlacadh má cheadaíonn
d’fhostóir é sin. Féadfaidh d’fhostóir diúltú (ar chúiseanna
réasúnta) cead a thabhairt duit saoire cúramóra a ghlacadh ar feadh
tréimhsí níos lú ná 13 sheachtain agus caithfidh sé nó sí na fáthanna
a thabhairt i scríbhinn duit. </p>

<p><strong>4. Fógra a thabhairt do d’fhostóir <br></strong>Ní mór duit fógra 6 seachtaine ar a laghad a thabhairt do
d’fhostóir go bhfuil sé ar intinn agat saoire cúramóra a ghlacadh. Ba
chóir duit iarratas a dhéanamh i scríbhinn ag insint cathain agus conas atá
sé ar intinn agat saoire cúramóra a ghlacadh agus an nglacfaidh tú í in
aon thréimhse amháin nó i dtréimhsí éagsúla. Ba chóir duit a rá gur
chuir tú iarratas isteach chuig RCS le go ndéanfaí cinneadh faoin duine a
bhfuil sé ar intinn agat cúram a thabhairt dó nó dí. Is féidir leat foirm
fógra intinne a fháil sa bhfoscríbhinn A i <a href="http://www.workplacerelations.ie/en/Publications_Forms/Guide_to_the_Carers_Leave_Act.pdf">leabhrán
mínithe i dtaobh an Achta um Shaoire Cúramóra 2001 (pdf).</a> I gcás
éigeandála nuair nach mbeadh sé praiticiúil fógra 6 seachtaine a thabhairt
ba chóir duit fógra a thabhairt a luaithe agus a bheadh sé réasúnta é sin
a dhéanamh.</p>

<p><strong>5. Dearbhú maidir le saoire cúramóra <br></strong>Má éiríonn le d’iarratas ar shaoire cúramóra caithfidh tú
féin agus d’fhostóir doiciméad a shíniú ag dearbhú an tsocraithe sin
coicís ar a laghad sula dtosaíonn tú do shaoire cúramóra. Ba chóir a
thabhairt le fios sa doiciméad sin dáta tosaithe do shaoire agus conas a
ghlacfaidh tú í. Is féidir leat doiciméad dearbhaithe shampla a fháil sa
bhfoscríbhinn B i <a href="http://www.workplacerelations.ie/en/Publications_Forms/Guide_to_the_Carers_Leave_Act.pdf">leabhrán
mínithe i dtaobh an Achta um Shaoire Cúramóra 2001 (pdf)</a>. Coinneoidh
d’fhostóir an doiciméad sínithe sin agus tabharfaidh sé nó sí cóip
duit. </p>

<p>Doiciméad inathraithe a bheidh ann sa mhéid is go bhféadfaidh tú leasú
a dhéanamh ar na socruithe maidir le saoire cúramóra a ghlacadh. Fiú má
tá tús curtha agat cheana féin le do shaoire cúramóra (nó le cuid di)
féadfaidh tú do shaoire a chur siar, nó athrú a dhéanamh ar conas a
ghlacfaidh tú í, ach tú féin agus d’fhostóir a bheith ar aon intinn
faoin scéal. Ba chóir don bheirt agaibh araon an dearbhú maidir le saoire
cúramóra a leasú agus a shíniú. Ba chóir do d’fhostóir an comhaontú
leasaithe a choinneáil agus cóip de a thabhairt duitse. </p>

<p><strong>6. Ioncam fad is atá tú ar shaoire cúramóra <br></strong>Ní íoctar tú fad is atá tú ar shaoire cúramóra. Féadfar go
mbeidh tú incháilithe Sochar Cúramóra a fháil má tá dóthain
ranníocaíochtaí ÁSPC agat. Mura bhfuil tú cáilithe chun Sochar Cúramóra
a fháil d’fhéadfá a bheith i dteideal <a shape="rect" href="/ga/social_welfare/social_welfare_payments/carers/carers_allowance.html">Liúntas
Cúramóra</a> a fháil. Sochar de réir tástála acmhainne is ea é sin. </p>

<p>Féadfaidh tú 15 uaire in aghaidh na seachtaine a chaitheamh ag obair ar
phá faoi réir ag teorainn ioncaim a cheapfaidh RCS, nó dul i mbun oibre
deonaí, nó féadfaidh tú freastal ar chúrsa fad is atá tú ar shaoire
cúramóra. </p>

<p><strong>7. Do ranníocaíochtaí ÁSPC a choinneáil fad is atá tú ar
shaoire cúramóra <br></strong>Más rud é go bhfuil Sochar Cúramóra á fháil agat gheobhaidh tú
<a shape="rect" href="/ga/social_welfare/irish_social_welfare_system/social_insurance_prsi/credited_social_insurance_contributions.html">ranníocaíochtaí
árachais shóisialta chun sochair</a>. Creidmheasanna a thugtar orthu. Más
rud é go bhfuil tú ar shaoirecúramóra ach nach bhfuil Sochar Cúramóra á
fháil agat, tá tú fós i dteideal creidmheasanna a fháil. Ba chóir duit
iarraidh ar d’fhostóir an <a shape="rect" href="http://www.welfare.ie/EN/Forms/Documents/carl_credits.pdf">Foirm
iarratais do Shochar Cúramóra (pdf)</a> a chomhlánú. </p>

<p><strong>8. Filleadh ar Obair <br></strong>Caithfidh tú fógra i scríbhinn a thabhairt do d’fhostóir ceithre
seachtaine roimh an dáta a bhfuil sé ar intinn agat filleadh ar obair. Maidir
le do dhálaí fostaíochta, déileáiltear leat de ghnáth amhail is dá
mbeifeá ag obair le linn do thréimhse saoire cúramóra, ach amháin nach
mbeadh tú i dteideal pá a fháil. Beidh tú i dteideal saoire bhliantúil
agus saoirí poiblí a fháil i gcomhair an chéad 13 sheachtain de do shaoire
cúramóra. </p>

<p>Tugtar cosaint duit i gcoinne a bheith <a shape="rect" href="/ga/employment/enforcement_and_redress/victimisation_at_work.html">íospartha</a>
de bharr saoire cúramóra a ghlacadh nó toisc gur bheartaigh tú í a
ghlacadh. </p>

<p><strong>9. Tuilleadh Eolais <br></strong>Is féidir leat tuilleadh a fháil amach inár ndoiciméad faoi <a shape="rect" href="/ga/employment/employment_rights_and_conditions/leave_and_holidays/carers_leave_from_employment.html">saoire
cúramóra</a>. Féadfaidh tú teagmháil a dhéanamh leis an <a href="https://www.workplacerelations.ie/en/Workplace_Relations_Services/Info_Cust_Serv/">tSeirbhís
Fhaisnéise agus Custaiméara</a> an Choimisiúin um Chaidreamh san Áit Oibre
chun faisnéis a fháil faoi shaoire cúramóra. </p>

<p>Téigh i dteagmháil leis an <a href="http://www.welfare.ie/en/Pages/List-of-Social-Welfare-Local-and-Branch-Offices-by-County.aspx">oifig
leasa shóisialaigh áitiúil nó ionad Intreo</a> chun faisnéis a fháil faoi
Shochar Cúramóra. </p>
</html>
