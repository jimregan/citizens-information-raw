<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Ceisteanna coitianta maidir le hiomarcaíocht
</title>
    
    <meta name="description" content="Ceisteanna coitianta maidir le hiomarcaíocht - faisnéis ó citizensinformation.ie">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Ceisteanna coitianta maidir le hiomarcaíocht</h1>
	
<ul class="anchorlinks"></ul>
<div>
<p><strong>Cén difear a dhéanfaidh saoire tinnis do m’íocaíocht
iomarcaíochta?</strong> </p>

<p>Nuair a dhéantar d’fhad seirbhíse iarbhír a ríomh chun críocha
íocaíochta iomarcaíochta, cuirtear na tréimhsí a leanas thar na 3 bliana
seo a chuaigh thart san áireamh sa chomhaireamh: </p>
<ul><li>Aon tréimhse as láthair ón obair mar gheall ar bhreoiteacht suas le 26
    seachtain leantacha </li>
  <li>Aon tréimhse 52 seachtain leantacha nuair a bhí tú as láthair ón
    obair mar gheall ar dhíobháil ag an obair </li>
</ul><p>Má bhíonn tú tinn agus filleann tú ar ais chuig an obair, má théann
tú ar saoire tinnis arís agus filleann tú ar ais chuig an obair arís,
cuirtear gach tréimhse de do shaoire tinnis suas le 26 seachtain leantacha san
áireamh chun d’fhad seirbhíse chun críocha íocaíochta iomarcaíocht a
ríomh. </p>

<p><strong>Cad atá ann mar chomhrogha réasúnta?</strong> </p>

<p>Má thairgeann d’fhostóir comhrogha oibre réasúnta duit, agus má
dhiúltaíonn tú é, féadfar go gcaillfidh tú do theidlíocht maidir le
híocaíocht iomarcaíochta. Bíonn an réasúntacht ag brath ar fhíorais gach
cáis. Go ginearálta, ní mheasfaí mar réasúnta obair a bhainfeadh le
cailliúint stádais nó laghdú i dtéarmaí agus coinníollacha. Ar an dóigh
chéanna, féadfar go mbeadh an ceart agat obair a dhiúltú a chuirfeadh ort
achar míréasúnta a thaisteal chuig an obair. </p>

<p><strong>Cad é an difear idir obair ghearr-ama chun críocha iomarcaíochta
i gcoinne críocha leasa shóisialaigh?</strong> </p>

<p>I <strong>reachtaíocht iomarcaíochta</strong> sainmhínítear <a href="http://www.citizensinformation.ie/categories-ga/fostaiocht/difhostaiocht-agus-iomarcaiocht/iomarcaiocht/asleagan-obair-ghearrthreimhseach-agus-iomarcaiocht" shape="rect">obair ghearr-ama</a> mar chás ina mbíonn do phá nó uaireanta
níos lú ná leath an ghnáthmhéid sheachtainiúil, mar gheall ar laghdú i
méid na hoibre a bhíonn le déanamh. Ní foláir nó go mbíonn sé seo ina
chás sealadach agus caithfidh d’fhostóir fógra a thabhairt duit sula
gcuirtear tús leis an laghdú. </p>

<p>Chun críocha <strong>leasa shóisialaigh</strong> sainmhínítear
fostaíocht ghearr-ama mar fhostaíocht, faoi láthair, ina mbíonn líon na
laethanta a oibrítear i seachtain oibre níos lú ná an gnáth-líon
laethanta i seachtain oibre san fhostaíocht atá i gceist. </p>

<p><strong>Cén dóigh a dtéann glacadh le huaireanta oibre nó pá laghdaithe
i bhfeidhm ar m’íocaíocht iomarcaíochta níos déanaí?</strong> </p>

<p>Má rinneadh tú iomarcach laistigh de bhliain amháin ón am a cuireadh ar
<a href="http://www.citizensinformation.ie/categories-ga/fostaiocht/cearta-agus-coinniollacha-oibre/conarthai-fostaiochta/nuair-a-iarrtar-ort-duaireanta-oibre-a-laghdu" shape="rect">uaireanta nó pá laghdaithe</a> tú, bheadh d’íocaíocht
iomarcaíochta bunaithe ar do thuilleamh do sheachtain iomlán. Má dhéantar
iomarcach tú tar éis duit uaireanta laghdaithe a oibriú do thréimhse níos
mó ná bliain amháin, beidh an dóigh a dhéantar d’íocaíocht a ríomh ag
brath ar cé acu ar ghlac tú nó nár ghlac tú le huaireanta laghdaithe. Más
rud é gur ghlac tú go hiomlán le huaireanta oibre laghdaithe mar do
sheachtain normálta agus níor iarr tú filleadh go hobair lánaimseartha, mar
sin beidh d’íocaíocht bunaithe ar do phá comhlán le haghaidh na
n-uaireanta laghdaithe. Más rud é, ar an taobh eile de, nár ghlac tú riamh
leis na huaireanta oibre laghdaithe mar chuid de d’uaireanta normálta agus
gur iarr tú ar bhonn leanúnach le bheith curtha ar ais ar obair
lánaimseartha, mar sin tá sé soiléir nár ghlac tú le d’uaireanta oibre
laghdaithe mar uaireanta normálta. Má bhíonn conspóid agat le d’fhostóir
faoi seo is féidir leat éileamh a dhéanamh leis an <a href="../../enforcement_and_redress/labour_relations_commission.html">gCoimisiún
um Chaidreamh san Áit Oibre</a>.</p>

<p><strong>Cad é mar a rachaidh obair ghearr-ama i bhfeidhm ar m’íocaíocht
iomarcaíochta?</strong> </p>

<p>Má chuireadh ar obair ghearr-ama tú agus ansin má rinneadh iomarcach tú
féadfar go mbeidh d’íocaíocht iomarcaíochta bunaithe ar do phá as
seachtain iomlán. Is é an tuairim a bhíodh ag an mBinse Achomhairc
Fostaíochta (an Coimisiún um Chaidreamh san Áit Oibre anois) go dtí seo ná
nuair a chuirtear duine ar obair ghearr-ama, is é sin, níos lú ná leath a
ghnáththuilleamh seachtainiúil, go mbíonn an pá comhlán maidir le
cnapshuim iomarcaíochta a ríomh bunaithe ar phá seachtaine iomlán. </p>

<p><strong>Bhí mé ar obair ghearr-ama ar feadh 2 mhí agus anois socraíonn
m'fhostóir mé a dhéanamh iomarcach. An bhfuil mo theidlíocht ar fhógra
bunaithe ar m'uaireanta oibre ghearr-ama?</strong></p>

<p>Níl. Nuair a thugann d'fhostóir fógra duit, tá do <a href="http://www.citizensinformation.ie/categories-ga/fostaiocht/difhostaiocht-agus-iomarcaiocht/do-phost-a-chailliuint/do-phost-a-chailliuint-fogra" shape="rect">theidlíocht fhógra</a> bunaithe ar d'obair lánaimseartha. Nuair
cuirtear ar obair ghearr-ama tú, ciallaíonn sé sin go bhfuil do chonradh
fostaíochta láithreach curtha ar fionraí go sealadach. <br>
Má ghlacann d’fhostóir cinneadh tú a dhéanamh iomarcach ansin, ní mór
dó/di do chonradh a athghníomhú chun tú a dhíbhe ar fhoras iomarcaíochta.
Nuair a thugann d’fhostóir fógraí faoi iomarcaíocht tá tú i dteideal
tréimhse fhógra iomlán. Má dhéantar iomarcach tú agus mura bhfuil ort
obair ar feadh do thréimhse fógra tá tú i dteideal íocaíochta in ionad
fógra atá comhionann le do ghnáthphá don tréimhse fhógra sin. Ciallaíonn
sé go bhfuil d’íocaíocht in ionad fógra bunaithe ar na huaireanta oibre i
do chonradh fostaíochta, seachas ar na huaireanta oibre ghearr-ama.</p>

<p><strong>An bhféadtar mé a dhéanamh iomarcach má tá mé ar shaoire
bhreoiteachta?</strong> </p>

<p>Má shocraíonn d’fhostóir tú a dhéanamh iomarcach agus tú ar shaoire
bhreoiteachta, féadfar go mbeidh tú incháilithe éileamh a dhéanamh maidir
le <a href="http://www.citizensinformation.ie/categories-ga/fostaiocht/difhostaiocht-agus-iomarcaiocht/difhostu/briseadh-eagorach" shape="rect">dífhostú éagórach</a>. Mura bhfuil d’fhostóir in ann a
chruthú go raibh <a href="http://www.citizensinformation.ie/categories-ga/fostaiocht/difhostaiocht-agus-iomarcaiocht/iomarcaiocht/cailiu-le-haghaidh-iomarcaiochta" shape="rect">fíorchás iomarcaíochta</a> ann agus go ndearnadh <a href="http://www.citizensinformation.ie/categories-ga/fostaiocht/difhostaiocht-agus-iomarcaiocht/iomarcaiocht/nosanna-imeachta-iomarcaiochta" shape="rect">nósanna imeachta cothroma</a> a leanúint, féadfar go dtabharfar
breith go raibh do dhífhostú éagórach. Fiú má bhíonn fíorchás
iomarcaíochta ann, is féidir leat éileamh maidir le dífhostú éagórach a
dhéanamh má mheasann tú gur roghnaíodh tú le haghaidh dífhostaithe go
héagórach. Ba chóir do d’fhostóir critéir roghnúcháin a chur i
bhfeidhm atá réasúnta agus a iad a chur i bhfeidhm i ndóigh chothrom. </p>

<p><strong>An bhféadtar mé a dhéanamh iomarcach má tá mé ar shaoire
cúramóra?</strong> </p>

<p>Má dhéantar tú a dhífhostú ar fhorais na hiomarcaíochta, agus tusa ar
<a href="http://www.citizensinformation.ie/categories-ga/fostaiocht/cearta-agus-coinniollacha-oibre/saoire-agus-laethanta-saoire/saoire-churamai-on-bhfostaiocht-in-eirinn" shape="rect">shaoire cúramóra</a>, faoin Acht um Shaoire Cúramóra 2001
mheasfaí seo mar dhífhostú éagórach. Mura gceadaíonn d’fhostóir duit
filleadh ar obair ag deireadh do shaoire cúramóra féadfar go mbeidh tú
incháilithe éileamh a dhéanamh faoi na hAchtanna um Dhífhostú Éagórach
1977-2007 Féadfar tú a dhéanamh iomarcach tar éis duit filleadh ar an obair
áfach. </p>

<p><strong>An bhféadtar mé a dhéanamh iomarcach má tá mé ar shaoire
máithreachais?</strong> </p>

<p>Ní fhéadtar tú a dhéanamh iomarcach agus tú ar <a href="http://www.citizensinformation.ie/categories-ga/fostaiocht/cearta-agus-coinniollacha-oibre/saoire-agus-laethanta-saoire/saoire-mhaithreachais" shape="rect">shaoire máithreachais nó ar shaoire bhreise máithreachais</a>.
Féadfar go ndéanfar iomarcach tú nuair a fhilleann tú ar an obair nó nuair
a bhíonn tú ag iompar clainne sula dtéann tú ar shaoire máithreachais. Má
roghnaítear tú le haghaidh na hiomarcaíochta toisc go bhfuil tú ag iompar
clainne, féadfar go mbeidh tú incháilithe éileamh a dhéanamh ar fhorais an
dífhostaithe éagóraigh. Meastar roghnú le haghaidh na hiomarcaíochta atá
bunaithe ar fhorais áirithe amhail iompar clainne le bheith éagórach faoi
reachtaíocht um dhífhostú éagórach. </p>

<p><strong>Má íoctar níos mó ná iomarcaíocht reachtúil dom?</strong> </p>

<p>Má íocann d’fhostóir níos mó ná an chnapshuim iomarcaíochta
reachtúla duit, bíonn d’íocaíocht iomarcaíochta reachtúla saor ó
cháin ach féadfar go mbeidh <a href="http://www.citizensinformation.ie/categories-ga/fostaiocht/dul-ar-scor/cain-ioncaim-do-lucht-pinsin/cuiteamh-nuair-a-chailltear-fostaiocht-cain-ar-chnapshuim" shape="rect">cuid de d'íocaíocht cnapshuime incháinithe</a>. </p>

<p><strong>Deir m’fhostóir nach bhfuil sé d’acmhainn aige m’íocaíocht
iomarcaíochta a íoc. Cad ba chóir dom a dhéanamh?</strong> </p>

<p>Mura bhfuil do chnapshuim iomarcaíochta íoctha ag d’fhostóir, ba chóir
duit iarratas ar d'fhostóir a dhéanamh ar fhoirm <a href="http://www.workplacerelations.ie/en/Publications_Forms/Claim_by_an_Employee_Against_an_Employer_for_a_Lump_Sum_or_Part_of_a_Lump_Sum_RP77_.pdf">RP77
(pdf).</a> Má dhiúltaíonn d'fhostóir don íocaíocht fós, is féidir leat
iarratas a chur isteach ar an Roinn Coimirice Sóisialaí le haghaidh
íocaíochta dírí ón gCiste Árachais Shóisialaigh. <a href="http://www.welfare.ie/en/Pages/Online-Redundancy-Claim.aspx"><span class="link-external">Caithfear iarratas ar líne a dhéanamh agus foirm
RP50</span></a> á húsáid mar a leanas: </p>
<ul><li>Mura bhfuil d’fhostóir in ann do chnapshuim iomarcaíochta a íoc, ba
    chóir dó an fhoirm RP50 a shíniú agus litir ó chuntasóir nó
    dhlíodóir a chur isteach le rá go bhfuil sé neamhábalta íocaíocht a
    dhéanamh agus go nglacann sé le dliteanas maidir leis an 100% cnapshuim
    (85% le haghaidh dífhostaíocht i 2012) atá dlite don Chiste Árachais
    Shóisialaigh. Ba chóir fianaise i ndoiciméid amhail cuntais iniúchta a
    iniamh freisin.</li>
  <li>Má dhiúltaíonn d’fhostóir do chnapshuim iomarcaíochta a íoc nó
    má bhíonn conspóid ann maidir le hiomarcaíocht is féidir leat éileamh
    a dhéanamh ar an <a href="../../enforcement_and_redress/labour_relations_commission.html">gCoimisiún
    um Chaidreamh san Áit Oibre</a>. Caithfidh tú an fhoirm ghearáin ar
    líne a úsáid á fáil ar <a href="https://www.workplacerelations.ie/en/Complaints_Disputes/Refer_a_Dispute_Make_a_Complaint/">workplacerelations.ie</a>.
    Caithfear seo a dhéanamh laistigh de bhliain amháin ó do dhífhostú.
    Ansin déanann tú iarratas ar do chnapshuim trí fhoirm RP50
    chomhlánaithe a chur isteach agus cinneadh fabhrach ó <a href="../../enforcement_and_redress/rights_commissioner.html">bhreithneoir
    an Choimisiúin um Chaidreamh san Áit Oibre</a> ag gabháil léi. </li>
</ul><p><strong>Cad é mar a úsáidtear ragobair agus bónais agus brabachroinnt
chun mo phá seachtainiúil a ríomh chun críocha Iomarcaíochta?</strong> </p>

<p>Is é an pá seachtainiúil chun críocha iomarcaíochta ná do phá
comhlán roimh cháin agus ÁSPC. Déantar é a ríomh trí do phá
seachtainiúil comhlán, meánragobair chomhlán agus sochair chomhchineáil
suas le huasmhéid de €600 in aghaidh na seachtaine a shuimiú. </p>

<p>Déantar tuilleamh ó mheánragobair sheachtainiúil a ríomh mar seo a
leanas: </p>
<ul><li>Ar dtús, aimsigh méid iomlán na ragoibre a rinneadh a thuilleamh sa
    tréimhse 26 seachtain ag críochnú 13 sheachtain roimh dháta na
    hiomarcaíochta. </li>
  <li>Ansin, déan an t-iomlán a roinnt ar 26 chun an tuilleamh ó
    mheánragobair sheachtainiúil a fháil. </li>
</ul><p><strong>Aistríodh gnóthas m’eagraíochta anuraidh agus anois níl
mórán a dhéanamh i gcúrsaí gnóthaí. Cad a tharlóidh má dhéanfar
iomarcach mé?</strong> </p>

<p>Faoi Rialacháin na gComhphobal Eorpach (Fostaithe a Chosaint ar Ghnóthais
a Aistriú) 2003 tá oibleagáid dhlíthiúil ar d’fhostóir nua fostaithe an
ghnóthais atá ann cheana féin a ghlacadh. Déantar na téarmaí agus
coinníollacha agus oibleagáidí d’fhostóra i do chonradh fostaíochta <a href="http://www.citizensinformation.ie/categories-ga/fostaiocht/cearta-agus-coinniollacha-oibre/conarthai-fostaiochta/aistriu-gno" shape="rect">a aistriú go huathoibríoch do d’fhostóir nua</a>. Ní féidir
leis an bhfostóir roimhe sin ná an fostóir nua an díolacháin a úsáid mar
bhonn cirt le fostaithe a dhífhostú mura bhfuil forais eacnamaíocha,
theicniúla nó eagraíochta ann chun athruithe sa lucht saothair a chosaint.
Is iomarcaíocht dífhostú ar fhorais eacnamaíocha, theicniúla nó
eagraíochta agus, má tá tú cáilithe, féadfar go mbeidh tú incháilithe
cnapshuim iomarcaíochta a fháil. Má dhéantar iomarcach tú, beidh seirbhís
leanúnach bunaithe ar sheirbhís le d’fhostóir nua agus le d’fhostóir
roimhe sin. </p>

<p><strong>Tá mé ag obair ar chonradh téarma sheasta le 2 bhliain anuas. An
mbeidh mé i dteideal íocaíocht iomarcaíochta a fháil ag deireadh mo
chonartha?</strong> </p>

<p>Má tá tú fostaithe faoi <a href="http://www.citizensinformation.ie/categories-ga/fostaiocht/cearta-agus-coinniollacha-oibre/conarthai-fostaiochta/fixed-term-or-specified-purpose-contracts" shape="rect">chonradh téarma sheasta</a>, agus d’oibrigh tú go leanúnach
do d’fhostóir le 104 seachtain ar a laghad go dtí deireadh do chonartha,
féadfar go mbeidh tú incháilithe íocaíocht iomarcaíochta a fháil. </p>

<p><strong>Is oibrí séasúrach mé. Conas a mbeidh mé incháilithe le
haghaidh iomarcaíochta? An gcuirtear na 104 seachtain i bhfeidhm maidir le
tréimhsí nuair nach n-oibrím?</strong> </p>

<p>Más oibrí séasúrach tú a bhfuil 104 seachtain seirbhíse ar a laghad le
d’fhostóir féadfar go mbeidh tú incháilithe le haghaidh iomarcaíochta.
Ní chuirtear tréimhsí nuair nach n-oibríonn tú san áireamh sna 104
seachtain. Ní éiríonn ceist na hiomarcaíochta go dtí an uair a thosódh do
chuid oibre séasúraí de ghnáth. Mura ndéantar tú a fhostú arís ansin,
féadfar go mbeidh tú incháilithe íocaíocht iomarcaíochta a fháil. </p>

<p><strong>An bhfuil printísigh i dteideal íocaíochta
iomarcaíochta?</strong></p>

<p>Má dhéantar printíseach iomarcach i rith na printíseachta agus
sásaíonn sé na coinníollacha mar shampla, 2 bhliain seirbhíse os cionn
aois 16, d'fhéadfadh sé cáiliú i gcomhair íocaíochta iomarcaíochta.
Áfach, má dhéantar printíseach dífhostaithe laistigh de mhí amháin ó
chríoch na printíseachta, ní cháileoidh sé i gcomhair íocaíochta
iomarcaíochta.</p>

<p>Má tá printíseach coinnithe mar fhostaí níos mó ná mí amháin tar
éis críoch na printíseachta agus má dhéantar é iomarcach i ndiaidh sin,
beidh an tréimhse phrintíseachta os cionn aois 16 cuimsithe sa ríomh
íocaíochta iomarcaíochta.</p>

<p><strong>Mura dtairgeann m’fhostóir an próiseas comhairliúcháin 30 lá
i gcás na hiomarcaíochta comhchoiteann cad is féidir liom a dhéanamh
faoi?</strong> </p>

<p>Cuimsítear iomarcaíochtaí comhchoiteanna faoi na hAchtanna um Chaomhnú
Fostaíochta 1977-2007, a éilíonn go dtéitear i gcomhairle leis an Aire
Post, Fiontar agus Nuálaíochta agus le hionadaithe na bhfostaithe araon 30
lá ar a laghad roimh aon fhógra faoi iomarcaíocht a thabhairt dóibh. Mura
bhfuil an riachtanas seo maidir le próiseas comhairliúcháin 30 lá
chomhlíonta ag d’fhostóir is féidir leat gearán a dhéanamh leis an <a href="http://www.citizensinformation.ie/categories-ga/fostaiocht/cur-i-bhfeidhm-agus-cuiteamh/seirbhis-na-gcoimisineiri-um-chearta" shape="rect">gCoimisinéir um Chearta</a> go bhfuil Alt 9 nó 10 den Acht 1977
maidir le faisnéis agus comhairliúchán le fostaithe sáraithe ag
d’fhostóir. </p>

<p><strong>Má dhéantar mé iomarcach agus má fhaighim tairiscint oibre ó mo
iarfhostóir, cén dóigh a dtéann sé i bhfeidhm ar m’íocaíocht
iomarcaíochta?</strong></p>

<p>Má dhéanann d'fhostóir tairiscint ar obair mhalartach duit,
d’fhéadfadh do theidlíocht íocaíocht iomarcaíochta a chailleadh sna
cúinsí seo a leanas:</p>
<ul><li>Má ghlacann tú le conradh nua nó athfhostú le héifeacht láithreach
    agus nach bhfuil na téarmaí difriúil uathu sin sa chonradh roimhe</li>
  <li>Má dhéanann d'fhostóir tairiscint réasúnta ar obair mhalartach duit,
    agus má dhiúltaíonn tú í</li>
  <li>Má ghlacann tú leis an tairiscint i scríbhinn ó d'fhostóir ar
    chonradh nua agus difriúil a bheidh éifeachtach laistigh de 4 seachtaine
    ó dheireadh an chonartha roimhe. Ar an mbealach céanna, má dhiúltaíonn
    tú tairiscint mar seo go míréasúnta, caillfidh tú do cheart ar
    íocaíocht iomarcaíochta.</li>
</ul><p>Tá tuilleadh eolais maidir le hobair mhalartach inár ndoiciméad faoi <a href="redundancy_procedures.html">nósanna imeachta iomarcaíochta.</a></p>
</html>
