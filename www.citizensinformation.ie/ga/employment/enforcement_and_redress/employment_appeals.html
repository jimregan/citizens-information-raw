<!DOCTYPE HTML PUBLIC "-//W3C//DTD HTML 4.01 Transitional//EN"    
	  "http://www.w3.org/TR/html4/loose.dtd">


<html lang="ga">
  <head>
    <title>
Achomharc a dhéanamh chuig an gCúirt Oibreachais
</title>
    
    <meta name="description" content="Ó 1 Meán Fómhair 2015, is í an Chúirt Oibreachais an t-aon fhoras achomhairc amháin maidir le hachomhairc chaidrimh san ionad oibre.">
    
    
   
    
    


    
    
    

    
    


    <meta name="viewport" content="width=device-width">
  </head>
	<a name="startcontent"></a>
	<h1>Achomharc a dhéanamh chuig an gCúirt Oibreachais</h1>
	
<ul class="anchorlinks"><li><a href="#lc66f4">Réamhrá</a></li><li><a href="#leaf83">Conas iarratas a dhéanamh</a></li></ul>
<div>

<div class="topic">

<div class="topic base_introduction">
<h2 class="topic base_introduction_title" id="lc66f4">Réamhrá</h2>

<p>Faoin <a href="http://www.irishstatutebook.ie/eli/2015/act/16/enacted/en/html">Acht um
Chaidreamh san Áit Oibre 2015</a> is í an <a href="https://www.workplacerelations.ie/en/WR_Bodies/Labour_Court/Labour_Court.html">Chúirt
Oibreachais</a> an t-aon fhoras achomhairc amháin maidir le hachomhairc
caidrimh san ionad oibre, lena n-áirítear na cinn a chualathas roimhe seo ag
an mBinse Achomhairc Fostaíochta. Féadfaidh tú achomharc a dhéanamh i
gcoinne cinntí arna ndéanamh ag breithneoir de chuid an Choimisiúin um
Chaidreamh san Áit Oibre.</p>

<p>Leanann an Binse Achomhairc Fostaíochta ag éisteacht le hachomhairc arna
gcur faoin a bhráid roimh thús an Acht um Chaidreamh san Áit Oibre 2015 an 1
Deireadh Fómhair 2015.</p>

<h3>Achomharc a dhéanamh</h3>

<p>Faoin Acht um Chaidreamh san Áit Oibre 2015 is é an breithneoir a
éisteann an cás ar dtús. Féadfaidh tú achomharc a dhéanamh ar chinneadh
an bhreithneora chuig an gCúirt Oibreachais.</p>

<p>Is éard í an teorainn ama chun achomharc a dhéanamh ná 42 lá i ndiaidh
dáta chinneadh an bhreithneora. Is féidir an teorainn ama sin a leathnú má
bhíonn an Chúirt Oibreachais sásta go raibh imthosca eisceachtúla mar
chúis leis an moill.</p>

<p>Féadfaidh an Chúirt Oibreachais cinneadh a dhéanamh déileáil leis an
ngearán nó an chonspóid trí aighneachtaí i scríbhinn agus sin amháin,
mura gcuireann ceachtar páirtí in aghaidh sin laistigh de 42 lá ón bheith
curtha ar an eolas.</p>

<p>Ní gá go mbeadh ionadaíocht agat ag an gCúirt Oibreachais, ach más mian
leat is féidir duine a bheith leat agus ionadaíocht a bheith agat ag an
éisteacht trí:</p>
<ul><li>Oifigeach ó cheardchumann nó oifigeach ó chomhlacht a dhéanann
    ionadaíocht ar leasa fostóirí</li>
  <li>Aturnae nó abhcóide atá ag cleachtadh a g(h)airme</li>
  <li>I gcás gearánaí atá faoi 18 bliain d’aois, tuismitheoir nó
    caomhnóir (chomh maith leis na daoine liostaithe cheana)</li>
  <li>Aon duine eile le cead ón gCúirt Oibreachais.</li>
</ul><p>Mura bhfuil ionadaí i láthair ag do chás, cinnteoidh an Chúirt
Oibreachais nach mbeidh tú faoi mhíbhuntáiste mar thoradh ar sin. Ba chóir
duit a chinntiú go bhfuil na cáipéisí ábhartha go léir agat, mar shampla
<a href="../employment_rights_and_conditions/pay_and_employment/no_p45_no_p60.html">P45
nó P60</a>.</p>

<p>Bíonn éisteachtaí na Cúirte Oibreachais maidir le hachomhairc poiblí
ach amháin nuair a chineann an Chúirt Oibreachais gur chóir dóibh a bheith
príobháideach (nó príobháideach i bpáirt) mar gheall ar imthosca
speisialta. Tá cumhachtaí leathana ag an gCúirt Oibreachais a cheanglaíonn
ar fhinnéithe freastal agus fianaise a thógáil faoi mhionn.</p>

<p>Féadfaidh an Chúirt Oibreachais ceist dlí a eascraíonn san achomharc a
tharchur chuig an <a href="../../justice/courts_system/high_court.html">Ard-Chúirt</a>. Is
cinneadh críochnaitheach dochloíte é cinneadh na hArd-Chúirte.</p>

<h3>Achomharc a dhéanamh i ndáil le Cinneadh ón gCúirt Oibreachais</h3>

<p>I bhformhór cásanna, is féidir le ceachtar páirtí achomharc a dhéanamh
chuig an Ard-Chúirt ach ach is ar phonc dlí amháin a dhéanfar é. Arís, is
cinneadh críochnaitheach dochloíte é cinneadh na hArd-Chúirte.</p>

<h3>Cinneadh na Cúirte Oibreachais a chur i bhfeidhm</h3>

<p>Tá 42 lá ag fostóir le cinneadh na Cúirte Oibreachais a chur i bhfeidhm.
Má theipeann ar an bhfostóir sin a dhéanamh, féadfaidh an fostaí, an
Coimisiún um Chaidreamh san Áit Oibre, ceardchumann an fhostaí nó
<em>comhlacht eiscthe</em> iarratas a dhéanamh chuig an gCúirt Dúiche ar
ordú a thugann treoir don fhostóir amhlaidh a dhéanamh. (Is éard is
comhlacht eiscthe ann ná comhlacht a dhéanann ionadaíocht ar leasa ghrúpa
áirithe oibrithe.) Ní mór don Chúirt Dúiche an t-ordú a dheonú.</p>

<p>I gcásanna ina bhfuil cúiteamh le híoc, féadfaidh an Chúirt Dúiche
ordú a thabhairt go n-íocfaí ús. Is coir é mainneachtain cloí le hordú a
thugann treoir d’fhostóir cúiteamh den chineál sin a íoc le fostaí murar
féidir leis an fostaí a léiriú, ar chothrom na dóchúlachta, nach raibh
sé in ann cloí leis an ordú mar gheall ar imthosca airgeadais.</p>
</div>
<div class="topic base_howtoapply">
<h2 class="topic base_howtoapply_title" id="leaf83">Conas iarratas a dhéanamh</h2>

<p>Chun achomharc a dhéanamh ar chinneadh bhreithneora chuig an Chúirt
Oibreachais baintear úsáid as <a href="https://www.workplacerelations.ie/en/Publications_Forms/LC-Appeal-eForm.pdf">fhoirm
achomharc na Cúirte Oibreachais (pdf)</a>. Ní mór duit achomharc a dhéanamh
nach déanaí ná 42 lá ó dháta an chinnte.</p>

<p>Tá tuilleadh faisnéise maidir le <a href="https://www.workplacerelations.ie/en/Appeals/">hachomharc a dhéanamh</a>
le fáil ar workplacerelations.ie.</p>
</div>
</div>
</html>
